　欽定四庫全書
　　資治通鑑考異卷三
　　宋　司馬光　撰
　　漢紀下
　　獻帝初平元年三月乙巳車駕入長安〈袁紀作己巳今從范書〉袁術據南陽〈范書術傳云劉表上術為南陽太守表傳云術阻兵屯魯陽表不得至荆州魏志術傳孫堅殺張咨術得據南陽魏武帝紀此年二月已云術屯南陽盖術初奔魯陽此春孫堅取南陽術乃據之猶以魯陽為治所也〉
　　六月王匡殺胡毋班等〈謝承後傳漢書曰班王匡之妹夫班與匡書云僕與太傅馬公太僕趙岐少府隂脩俱受詔命闗東諸郡雖實嫉卓猶以衘奉王命不敗玷辱而足下獨囚僕於獄欲以釁鼔此悖暴無道之甚者也按范書此年六月遣韓融等安集闗東袁術王匡各執而殺之三年八月遣馬日磾及趙岐慰撫天下袁紀遣馬趙亦在三年八月時董卓已死而此書云與馬趙俱受詔又云恚卓遷怒自相乖迕疑非班書今不取〉
　　冬蔡邕議省廟號〈袁紀在明年今從范書〉
　　二年四月皇甫嵩荅董卓〈范書嵩傳及山陽公載記記嵩語與此不同今從張璠漢紀〉
　　韓馥以冀州讓袁紹長史耿武治中李歴諫〈九州春秋作耿彧今從范書魏志袁紀又范書騎都尉沮授諫無李歴今從魏志袁紀〉
　　十月帝遣劉和詣父虞〈范書劉虞傳虞使田疇使長安時和為侍中因遣從武闗出按魏志公孫瓉傳但云天子思歸不云因疇至也若爾當令和與疇俱還不應出武闗又疇未還劉虞已死虞死在初平四年冬界橋戰在三年春范書誤也〉
　　孫堅戰死〈范書初平三年春堅死吳志孫堅傳亦云初平三年英雄記曰初平四年正月七日死袁紀初平三年五月山陽公載記載䇿表曰臣年十七喪失所怙裴松之按䇿以建安五年卒時年二十六計堅之亡䇿應十八而此表云十七則為不符張璠漢紀及胡沖吳歴並以堅初平二年死此為是而本傳誤也今從之〉
　　三年袁紹斬嚴綱〈九州春秋作劉綱今從范書魏志〉
　　四月騎都尉李肅〈袁紀作李順今從范書魏志〉
　　荀攸與鄭泰种輯謀殺董卓〈魏志云攸與何顒伍瓊同謀按顒瓊死已久恐誤〉五月〈范書丁酉大赦袁紀丁未大赦按是年正月丁丑大赦及李傕求赦王允曰一歳不再赦然則五月必無赦也〉
　　李傕等圍長安守之八日〈魏志云十日今從范書〉
　　揚 --（『昜』上『旦』之『日』與『一』相連）州刺史陳温卒袁術以陳瑀為刺史〈獻帝紀四年三月袁術殺陳温據淮南魏志術傳云術殺温領其州裴松之按英雄記温自病死不為術所殺九州春秋曰初平三年揚 --（『昜』上『旦』之『日』與『一』相連）州刺史陳禕死術以瑀領揚 --（『昜』上『旦』之『日』與『一』相連）州盖陳禕當為陳温實以三年卒今從之〉
　　四年正月丁夘赦〈袁紀五月丁夘赦今從范書〉
　　六月闕宣稱天子陶謙擊殺之〈范書謙傳作閻宣今從魏志武紀及謙傳魏武紀又曰謙與宣共舉兵取泰山華費掠任城謙傳亦云謙始與合從後遂殺之并其衆按謙據有徐州託義勤王何藉宣數千之衆而與之合從盖謙别將與宣共襲曹嵩故曹操以此為謙罪而伐之耳〉
　　興平二年正月癸丑赦〈袁紀作癸酉按長厯是月癸夘朔無癸酉今從范書〉拜袁紹為右將軍〈袁紀作後將軍今從范書〉
　　閏月己夘帝使皇甫酈和傕汜〈袁紀酈作麗今從范書〉
　　沮授說袁紹迎天子〈魏志紹傳曰天子在河東紹遣郭圖使焉圖還説紹迎天子都鄴紹不從今從范書〉
　　孫策渡江〈魏志袁紀皆云初平四年策授袁術使渡江漢獻帝紀吳志孫䇿傳皆云興平元年虞傳江表傳云策興平二年渡江按術初平四年始得壽春策傳云術欲攻徐州從陸康求米事必在劉備得徐州後也劉繇傳稱吳景攻繇歳餘不克則策渡江不應在興平元年已前今依江表傳為定〉
　　劉繇敗走〈帝紀繇敗走在興平元年今從江表傳〉
　　繇使朱皓攻諸葛𤣥〈袁暐獻帝春秋云劉表上𤣥領豫章太守范書陶謙傳亦云劉表所用而陳志諸葛亮傳云術所用按許劭勸繇依表必不攻其所用也今從亮傳〉
　　建安元年六月劉備戰敗屯於海西〈蜀志備傳於此云楊奉韓暹冦徐策間備邀擊盡斬之按暹奉後與吕布同破袁術於時未死也備傳為誤〉
　　備屯小沛〈備傳云遣闗羽守下邳此在布敗後備傳誤也〉
　　八月董承等拒曹洪〈魏志此事在正月而荀彧傳迎天子在都雒後今從傳〉曹操為鎮東將軍〈魏志在六月而董昭傳在都雒後今從傳〉
　　十月郭嘉諫操圖劉備〈本傳以為程昱郭嘉勸操殺備今從魏書〉
　　二年孫䇿襲烏程侯〈江表傳曰建安二年夏王誧奉戊辰詔書賜䇿不知其何月也〉九月操擊斬橋蕤〈范書吕布傳云布破張勲於下邳生擒橋蕤此又一橋蕤將蕤被獲又還也然魏志吕布傳無橋蕤事當是范書誤〉
　　操攻吕布灌城月餘〈范書布傳云灌其城三月魏志傳亦曰圍之三月按操以十月至下邳及殺布共在一季不可言三月今從魏志武紀〉
　　劉備諫操緩吕布〈獻帝春秋曰太祖意欲活布命使寛縛主簿王必趨進曰布勍虜也其衆近在外不可寛也太祖曰本欲相緩主簿復不聴如之何今從范書陳志〉
　　十二月桓階説張羡附曹操〈魏志桓階傳袁曹相拒官渡而階説羡按范書劉表傳建安三年羡表在官渡前也〉
　　孫䇿遣張紘獻方物〈江表傳曰倍於元年所獻其年制書拜討逆封吳侯按策貢獻在二年非元年也又陳志紘傳曰建安四年遣紘奉章詣許按吳書紘述䇿才略忠欵曹公乃優文襃崇改號加封然則紘來在策封吳侯前本傳誤也〉
　　四年四月袁術部曲奔劉勲〈吳志孫䇿傳曰術死長史楊𢎞大將張勲等將其衆欲就䇿廬江太守劉勲邀擊悉虜之收其珍寳以歸與諸書不同今從范書陳志術厚及江表傳〉十二月華歆迎孫䇿〈華嶠譜敘曰孫䇿略有揚 --（『昜』上『旦』之『日』與『一』相連）州盛兵徇豫章一郡大恐官屬請出郊迎歆曰無然䇿稍進復白發兵又不聴及䇿至一府皆造閤請出避之乃笑曰今將自來何遽避之有頃門下白曰孫將軍至請見乃前與歆共坐談議良久夜乃别去義士聞之皆長歎而心自服也此説大不近人情今不取〉
　　劉備殺車胄〈蜀志先敘董承謀洩誅死備乃殺車胄魏志備殺車胄後明年董承乃死袁紀備據下邳亦在承死前蜀志誤也〉
　　五年正月曹操破備〈魏書曰備謂操與大敵連不得東而候騎卒至言曹公來備大驚然猶未信自將數十騎出望公軍見麾旌便棄衆而走計備必不至此魏書多妄〉
　　四月孫䇿擊陳登到丹徒〈此事出江表傳據策傳云䇿謀襲許未發而死陳矯傳云登為孫權所圍於匡竒登令矯求救於太祖太祖遣赴救吳軍既退登設伏追奔大破之先賢行狀云登有吞滅江南之志孫策遣軍攻登於匡竒城登大破之斬虜以萬數賊忿喪軍尋復大興兵向登登使功曹陳矯求救於太祖此數者參差不同孫盛異同評云按袁紹以建安五年至黎陽策以四月遇害而志云策聞曹與紹相拒於官渡謬矣伐登之言為有證也今從之〉
　　策殺許貢〈江表傳曰初貢上表於漢帝言策驍雄宜召還京邑若放於外必作世患候吏得表以示策策以讓貢貢辭無表策令武士絞殺之按貢先為朱治所迫已去郡依嚴白虎安能復爾盖䇿破白虎時殺貢耳〉
　　丙午䇿卒〈虞喜志林云策以四月四日死故置此陳志策傳䇿隂欲襲許迎漢帝密治兵部署未發為許貢客所殺郭嘉傳曰策渡江北襲許衆聞皆懼嘉料之曰䇿輕而無備必死於匹夫之手果為貢客所殺嘉雖先見安能知策死於未襲許之前乎盖時人見策臨江治兵疑其襲許嘉料其不能為耳〉
　　十月許攸奔曹操〈魏志武紀曰攸貪財袁紹不能足來奔今從范書紹傳〉
　　操破紹殺七萬餘人〈范書紹傳曰所殺八萬人按獻帝起居注曹公上言凡斬首七萬餘級〉
　　周瑜止魯肅〈肅傳曰劉子楊招肅往依鄭寳肅將從之瑜以權可輔止肅按劉曄殺鄭寳以其衆與劉勲勲為策所滅寳安得及權時也〉
　　七年五月南單于降〈魏志張既傳曰髙幹反單于皆降非也〉
　　八年二月曹操攻黎陽〈魏志武紀作三月今從范書袁紹傳又魏志紹傳云譚尚與太祖相拒黎陽自二月至九月當云自九月至二月〉
　　操追袁譚袁尚至鄴〈范書紹傳曰尚逆擊破操軍今從魏志紹傳〉
　　九年七月袁尚保祁山〈魏志紹傳云還走濫口范書作藍口今從魏武紀〉十三年正月趙温免〈獻帝起居注在十五年范書帝紀在十三年按是年罷三公官温不至十五年也〉
　　甘寜奔孫權〈吳志孫權傳建安八年十二年皆嘗討黄祖凌統傳父操死時統年十五攝父兵後擊麻保屯刺殺陳勤按周瑜孫權傳以十一年擊麻保屯則操死似在八年然後五年寜乃奔權似晩今無年月可據追言之〉
　　六月曹操表馬騰為衛尉〈典略曰建安十五年徴騰為衛尉按張既傳曹公將征荆州令既説騰入朝盖三字誤為五耳〉
　　八月蒯越等説劉琮降〈范書陳志表傳皆云韓嵩亦說琮降按嵩時被囚必不預謀〉九月操以王粲為掾屬〈粲傳曰太祖置酒漢濵粲奉觴賀云云按操恐劉備據江陵至襄陽即過日行三百里引用名士皆至江陵後所為不得更置酒漢濵恐誤〉
　　十二月孫權圍合肥〈魏志武紀十二月權為備攻合肥公自江陵征備至巴丘遣張熹救合肥權聞憙至乃走公至赤壁與備戰不利孫盛異同評曰按吳志備先破公軍然後權攻合肥而此紀云先攻合肥後有赤壁之事二者不同吳志為是又陳矯傳云陳登為權所圍於匡竒令矯求救於曹操而先賢行狀云登為䇿所圍按䇿始欲攻登未濟江已為許貢客所殺吳書云權征合肥命張昭别討匡竒於時陳矯已為曹仁長史又陳登年三十六而卒必已不在不知登之被圍果在何時也〉
　　十四年三月權燒圍走〈魏志武紀十二月權圍合肥劉馥傳云攻圍百餘日孫權傳云踰月不能下由此言之權退必在今年明矣〉
　　張遼討斬陳蘭梅成〈遼傳無年按繁欽征天山賦云建安十四年十二月甲辰丞相武平侯曹公東征臨川未濟羣舒蠢動割有潜六乃俾上將盪冦將軍張遼治兵南岳之陽又去陟天柱而南徂故置於此〉
　　十五年十二月周瑜卒〈按江表傳瑜與䇿同年策以建安五年死年二十六瑜死時年三十六故知在今年也〉
　　魯肅勸權以荆州借備〈肅傳曰曹公聞權以土地業備方作書落筆於地恐操不至於是今不取〉
　　十六年八月操遣徐晃等渡蒲阪津〈晃傳曰太祖至潼闗恐不得渡召問晃晃曰公盛兵於此而賊不復别守蒲阪知其無謀也今假臣精兵渡蒲阪津為軍先置以截其裹賊可禽也太祖曰善按武帝紀潜遣二將渡蒲阪皆太祖之謀而晃傳云皆晃之策盖陳氏各欲稱其功美不相顧耳〉操與韓遂語〈許褚傳曰太祖與韓遂馬超等㑹語左右皆不得從唯將褚超負其力隂欲前突太祖素聞禇勇疑從騎是褚乃問曰公有虎侯者安在太祖顧指禇褚瞋目眄之超不敢動按時超不與遂同在彼故疑遂此說妄也〉
　　十二月法正説劉備取益州〈韋曜吳書曰備前見張松後得法正皆厚以恩徳接納盡其殷勤之歡因問蜀中闊狹兵器府庫人馬衆寡及諸要害道里逺近松等具言之按劉璋劉備傳松未嘗先見備吳書誤也〉
　　十七年十月荀彧飲藥而卒〈陳志彧傳曰以憂薨范書彧傳曰操饋之食發視乃空器也於是飲藥而卒孫盛魏氏春秋亦同按彧之死操隠其誅陳壽云以憂卒盖闕疑也今不正言其飲藥恐後世為人上者謂隠誅可得而行也〉
　　十八年九月馬超奔張魯〈楊阜傳云十七年九月武帝紀十八年超在漢陽復因羌胡為害十九年正月趙衢等討超超奔漢中按姜敘九月起兵超即應出討超出衢等即應閉門不應至來年正月盖魏史書捷音到鄴之月耳楊阜傳誤也〉
　　十九年七月操留少子植守鄴〈植傳云太祖戒之曰吾昔為頓丘令年二十三思此時所行無悔於今今汝年亦二十三矣又云植太和六年薨年三十一按植今年年二十三則死時當年四十一矣本傳誤也〉
　　二十年五月吕䝉留孫河委以後事〈按孫河已死或它人同姓名耳〉劉備聞操將攻漢中〈備傳云曹公定漢中孫權傳云入漢中按操以七月入漢中備未應即聞之而八月權已攻合肥盖聞曹公兵始欲向漢中即引兵還耳〉
　　七月張衛等夜遁〈武帝紀曰公至陽平張魯使弟衛等據闗攻之不拔乃引還賊守備解散公乃密遣解剽等乗險夜襲大破之劉曄傳曰太祖欲還令曄督後諸軍曄策魯可克馳白太祖不如致攻遂進兵魯乃奔走郭頒世語魯遣五官掾降弟衛拒王師不得進魯走巴中軍糧盡太祖將還西曹掾郭諶曰魯已降留使既未反衛雖不同偏擕可攻縣軍深入以進必克退必不免太祖疑之夜有野麋數千突壊衛營軍大驚髙祚等誤與衛衆遇衛以為大軍見掩遂降魏名臣奏載楊暨表曰武皇帝征張魯以十萬之衆身親臨履張衞之守盖不足言地險守易雖有精兵虎將勢不能施對兵三日欲抽軍還天祚大魏魯守自壊因以定之又載董昭表其承涼州以下皆昭表所述必得實今從之〉
　　守將雖斬之〈劉曄傳云備雖斬之按備傳云備下公安聞曹公定漢中乃還如此則備時猶在公安也〉
　　二十二年正月操軍居巢〈孫權傳曹公次居巢攻濡須並在去冬今從魏武紀〉二十四年正月劉備營於定軍山〈備傳云於定軍山勢作營法正傳作定軍興勢今從黄忠傳〉
　　斬夏侯淵〈淵傳曰備夜燒圍鹿角淵使張郃護東圍自將輕兵護南圍備挑郃戰郃軍不利淵分兵半助郃為備所襲戰死張郃傳曰備於走馬谷燒都圍淵救火從他道與備相遇交戰短兵接刄淵遂沒今從劉備黄忠法正傳〉
　　魏紀
　　髙祖黄初元年十月辛未升壇受禪〈陳志云丙午上至曲蠡漢帝禪位庚午升壇即阼袁紀亦云庚午魏王即位按獻帝紀乙卯始發禪册二十九日登壇受命又文帝受禪碑至今尚在亦云辛未受禪陳志袁紀誤也范書云魏遣使求璽綬曹皇后不與如此數輩后乃呼使者以璽抵軒下因涕泣横流曰天不祚爾左右皆莫能仰視按此乃前漢元后事且璽綬無容在曹后之所此説妄也〉二年〈陳志正月乙亥朝日于東郊裴松之以為朝日在二月按二月辛丑朔無乙亥〉
　　烈祖太和二年正月姜維降漢〈孫盛雜語曰維詣諸葛亮與母相失後得母書令求當歸維曰良田百頃不在一畝但有逺志不在當歸也按維粗知學術恐不至此今不取〉
　　青龍二年〈唐太宗晉書景懐夏侯后傳后以此年死云宣帝居上將之重諸子並有雄才大略后知帝非魏之純臣而后既魏氏之甥帝深忌之遂以鴆崩按是時司馬懿方信任於明帝未有不臣之迹況其諸子乎徒以魏甥之故猥鴆其妻都非事實盖甚之之辭不然師自以他故鴆之也今不取〉
　　景初二年六月公孫淵圍塹二十餘里〈晉宣紀云南北六七十里今從淵傳〉
　　十二月劉放執帝手作詔免燕王宇等官〈放傳曰宇性恭良陳誠固辭帝引見放資入卧内問曰燕王正爾為放資對曰燕王實自知不堪大任故耳帝曰曹爽可代宇否放資因賛成之又深陳宜速召太尉司馬宣王帝納其言放資既出帝意復變詔止宣王勿來尋更見放資曰我自召太尉而曹肇等反使吾止之命更為詔帝獨召爽與放資俱受詔命遂免宇獻肇朗官按陳壽當晉世作魏志若言放資本情則於時非美故遷就而為之諱也今依習鑿齒漢晉春秋郭頒世語似得其實〉
　　邵陵厲公正始四年十二月陸遜諫吳主不分嫡庶〈吳録曰權時見楊笁辟左右而論霸之才笁深述霸有文武英姿宜為嫡嗣於是權乃許立焉既而遜上表極諌權疑笁泄之乃斬笁按笁死在太子廢後吳録所述妄也〉
　　嘉平元年正月曹爽何晏等族誅〈魏氏春秋曰宣王使晏典治爽等獄晏窮治黨與冀以獲宥宣王曰凡有八族晏䟽丁鄧等七姓宣王曰未也晏窮急乃曰豈謂晏乎宣王曰是也乃收晏按宣王方治爽黨安肯使晏典其獄就令有之晏豈不自知與爽最親而冀獨免乎此殆孫盛承説者之妄耳〉
　　五年十月吳孫峻殺諸葛恪〈恪傳曰恪省張約等書而去未出路門逢太常滕𦙍恪曰卒腹痛不任入𦙍不知峻隂訃謂恪曰君自行旋未見上今上置酒請君君已至門宜當力進恪躊躇而還孫盛以為不然今從吳歴〉
　　髙貴鄉公正元二年十二月吳作太廟〈吳歴太平元年正月立太祖廟沈約宋書孫亮立明年正月立權廟今從吳志〉
　　元帝景元元年正月髙貴鄉公出懐中黄素詔王沈王業奔走告司馬昭王經不從〈世語曰經因沈業申意今從晉諸公賛〉陳泰請斬賈充〈魏氏春秋曰帝之崩也太傅司馬孚尚書右僕射陳泰枕帝尸於股號哭盡哀大將軍入禁中泰見之悲慟大將軍亦對之泣謂曰𤣥伯其如我何泰曰獨有斬賈充少可以謝天下耳大將軍久之曰卿更思其他泰曰豈可使泰復發後言遂歐血薨裴松之以為違實今從子寳晉紀〉
　　四年九月護軍荀愷〈晉書文紀作部將易愷今從魏志〉
　　咸熈元年正月衆殺姜維鍾㑹〈衛瓘傳曰㑹劉瓘謀議乃書板云欲殺胡烈等舉以示瓘瓘不許因相疑貳瓘如厠見胡烈故給使使宣語三軍言㑹反㑹逼瓘定議經宿不眠各横于膝上在外諸軍已潜欲攻㑹瓘既不出未敢先發㑹使瓘慰勞諸軍瓘便下殿㑹悔遣之使呼瓘瓘辭眩疾動詐仆地比出閣數十信追之瓘至外解服鹽湯大吐㑹遣所親人及醫視之皆言不起㑹由是無所憚及暮門閉瓘作檄宣告諸軍並已倡義陵旦共攻㑹殺之常據華陽國志曰㑹命諸將發喪因欲誅之諸將半入而南安太守胡烈等知其謀燒成都東門以襲殺㑹及維今從魏志义世語曰維死時見剖膽如斗大如斗非身所能容恐當作升〉
　　晉紀
　　世祖泰始元年九月乙亥葬文王〈晉書文紀作癸酉今從魏陳留王志〉二年八月陸凱上䟽諌吳主〈陳壽曰予連從荆揚 --（『昜』上『旦』之『日』與『一』相連）來者得凱所諌皓二十事博問吳人多云不聞凱有此表又按其文殊甚切直恐非皓之所能容忍也或以為凱藏之篋笥未敢宣行病困皓遣董朝省問欲言因以付之虚實難明故不著于篇然愛其指擿皓事足為後戒故鈔列于凱傳左今不取〉十月丙午朔日食〈宋書志無此食今從晉書〉
　　十二月吳主還都建業〈吳志陸凱傳或曰寳鼎元年十二月凱與丁奉丁固謀因皓謁廟欲廢皓立孫休子時左將軍留平領兵先驅故密語平平拒而不許誓以不泄是以不果按凱盡忠執義必不為此事況皓殘酷猜忌留平庸人若聞凱謀必不能不泄殆虚語耳今不取〉
　　四年正月丙戌賈充等上律令帝令裴楷執讀〈刑法志云泰始三年事畢表上今從武紀裴楷傳云文帝時詔楷於御前執讀今從刑法志〉
　　九月石苞免官〈晉書武紀及苞傳皆無苞免官年月蕭方等三十國春秋杜延業晉春秋置在此今從之苞傳又云敕琅邪王伷自下邳㑹壽春按武紀伷明年二月乃鎮下邳恐傳誤〉
　　十月吳萬彧冦襄陽〈晉帝紀作郁今從吳志〉
　　五年二月文立言蜀名臣子孫宜敘用〈立傳載此表在遷太子中庶子後按泰始七年立舉郤詵時猶為濟隂太守於今未為庶子也若諸葛京署吏不因立表則京先已署吏立不當更云宜量材敘用也〉
　　六年正月吳丁奉入渦口〈吳志丁奉傳建衡元年攻晉榖陽晉帝紀不載奉傳不言入渦口疑是一事〉
　　七年四月吳陶璜襲殺董元〈璜傳云出其不意徑至交趾按元乃九真太守非交趾也華陽國志云元病亡楊稷更以王素代之按武帝紀四月九真太守董元為吳將虞汜所攻軍敗死之則元非病亡盖稷雖以素代元未至郡而元死也〉
　　衆胡内叛與樹機能圍牽𢎞𢎞死之〈崔鴻十六國春秋秃髪烏孤傳云其先樹機能本河西鮮卑泰始中殺秦州刺史胡烈斬涼州刺史牽𢎞晉帝紀叛虜殺胡烈北地胡殺牽𢎞皆不言鮮卑盖言羣虜内叛則鮮卑亦在其中矣或北地胡即樹機能也〉
　　七月癸酉賈充都督秦涼〈三十國春秋晉春秋充出並在八年二月按武帝紀充出在此月盖二春秋以太子納妃在八年二月致此誤也〉
　　陶璜陷交趾殺毛炅〈漢晉春秋曰初霍弋遣楊稷毛炅等戍交趾與之誓曰若賊圍城未百日而降者家屬誅若過百日救兵不至而城没者吾受其罪稷等守未百日糧盡乞降於璜不許而給糧使守諸將並諫璜曰霍弋已死不能救稷等必矣可須其日滿然後受降使彼得無罪而我取有義内訓吾民外懐鄰國不亦可乎稷等期訖糧盡救兵不至乃納之華陽國志則云稷等城破被囚稷歐血死炅罵賊死二者相戾不可得合而晉陶璜傳兼載之按孫皓猜忌恐璜不敢以糧資敵今從華陽國志〉
　　十月丁丑朔日食〈宋書五行志有五月庚辰食無十月丁丑食晉書紀及天文志有十月丁丑食無五月庚辰食今從晉書〉
　　十二月安樂思公劉禪卒〈晉春秋云禪謚惠公今從王隠蜀記〉
　　八年夏張𢎞殺皇甫晏王濬討斬之〈華陽國志𢎞殺晏在十年五月武帝紀在今年六月按王濬請伐吳表云臣作船七年日有朽敗濬再為益州刺史方受詔作船咸寜五年下詔伐吳借使濬以其年上表則再為益州亦在泰始九年之前矣今從晉紀為定〉
　　祜表留濬復為益州〈羊祜傳云表留濬監益州諸軍事加龍驤將軍按濬傳祜密表留濬重拜益州刺史又曰尋以謡言拜龍驤將軍監梁益諸軍事然則作刺史與監軍自是二事也華陽國志又云咸寜四年濬遷大司農五年拜龍驤監梁益二州按時羊祜已卒尤不可據〉
　　濬造舟艦〈華陽國志云咸寜三年三月濬受詔作艦按濬表云作船七年則國志不可據也〉十月尹璩卒宋質廢梁澄表令狐豐為燉煌太守〈晉春秋璩作據今從武紀武紀云令狐豐廢澄自領郡事今從晉春秋〉
　　賈充宴朝士〈三十國春秋在十一月晉春秋在十月己巳恐皆非實故附于冬末〉
　　吳萬彧自殺〈吳志孫皓傳云彧被譴憂死今從江表傳〉
　　九年正月辛酉鄭袤卒〈按本傳袤為司空固辭乆之見許以侯就第拜儀同三司而帝紀云司空鄭袤薨誤也〉
　　七月丁酉朔日食〈宋志無此食今從晉書〉
　　十年四月吳主誅章安侯奮〈江表傳曰張布女有寵於皓而死皓厚葬之國人見葬太奢麗皆謂皓已死所葬者是也皓舅子何都顔狀似皓故民間訛言都代立臨海太守奚熈信訛言舉兵欲還秣陵誅都都叔父植時為備海督擊殺熈夷三族訛言乃息又云奮本在章安徙還吳城禁錮使男女不得通婚或年三十四十不得嫁娶奮上表乞自比禽獸使男女自相配偶皓大怒遣察戰齎藥賜奮父子皆飲藥死裴松之按建衡二年至奮之死孫皓即位尚未久若奮未被疑之前兒女年二十左右至奮死時不得年三十四十也若先已長大自失時未婚娶不由皓之禁錮矣此雖欲増皓之惡然非實理又吳志孫皓傳鳯凰三年㑹稽妖言奮為天子遂誅奚熈不言誅奮孫奮傳建衡二年左夫人王氏卒民間訛言遂誅奮及五子三十國晉春秋自皓納張布女至殺奮皆在天册元年按奮若以建衡二年死不容至鳯凰三年㑹稽方有訛言不知奮死果在何年今因奚熈之死終言之〉
　　咸寜三年五月吳將邵顗〈武紀作邵凱今從羊祜傳〉
　　七月楊珧議封建〈職官志以為珧與荀朂以齊王攸有時望懼太子有後難故建此議使諸王之國帝初未之察於是下詔議其制按朂傳有異議又時齊王不之國疑此説非實今不取〉
　　十二月衛瓘離間二虜務桓降力微死〈魏收後魏書鐵弗劉虎匈奴去卑之孫昭成四年死子務桓立按昭成四年晉成帝咸康七年也務桓不應與瓘同時盖二人皆名務桓耳〉四年七月司冀等州大水螟傷稼杜預上䟽〈食貨志云咸寜三年杜預傳云四年按五行志三年大水無蟲災四年螟今從預傳〉
　　九月張尚忤吳主徙建安尋殺之〈三十國春秋云岑昬等泥頭請代尚死尚得免死徙廣州今從尚傳參取環氏吳紀〉
　　十月衛瓘撫牀帝令太子決尚書疑事〈三十國春秋在泰始八年按瓘傳泰始初為青州刺史徙幽州八年不得在京師瓘傳在遷司空後按帝紀泰康三年賈充卒十二月瓘為司空故移在入為尚書令下〉
　　傅𤣥卒〈𤣥傳曰五年遷太僕轉司𨽻景獻皇后崩坐爭位罵尚書免尋卒按景獻后崩在四年𤣥傳誤也〉五年十一月馬隆轉戰而前〈隆傳曰或夾道累磁石賊被鐵鎧行不得前隆卒悉披犀甲無所留礙賊以為神按此説太誕恐不可〉
　　太康元年二月乙丑王濬擊殺吳陸景〈武紀壬戌濬克夷道樂郷城殺陸景陸抗傳壬戌殺晏癸亥殺景王濬傳壬戌克夷道獲晏乙丑克樂郷獲景今從濬傳〉
　　或曰方春水生難於久駐〈杜預傳曰今向暑水潦方降疾疫將起按時未暑今依三十國春秋〉
　　五月丁亥朔孫皓至〈吳志皓傳天紀四年三月丙寅殺岑昬戊辰陶濬從武昌還壬申王濬到受皓降五月丁亥集于京邑四月甲申封歸命侯晉武紀太康元年二月王濬等破武昌王渾斬張悌三月壬申濬至石頭皓降乙酉大赦改元四月遣朱震等慰撫五月辛亥封歸命侯丙寅引皓升殿庚午詔士卒六十歸家庚辰以濬為輔國將軍王濬傳二月庚申克西陵又云壬寅濬入石頭而無月又上書曰臣十四日至牛渚十五日至秣陵亦無月又曰去二月武昌失守皓左右皆得寳散走三十國春秋四月甲子王渾斬張悌丙寅殺岑昬與何楨書庚午送降書壬申濬入石頭甲申封歸命侯五月丁亥至洛陽晉春秋略與之同按長厯去年閏七月今年二月戊午朔三月戊子朔四月丁巳朔五月丁亥朔六月丙辰朔然則三月無戊辰丙寅壬申五月無庚午庚辰與吳志晉書不合若依三十國春秋月日雖合然二月武昌失守皓左右離散不容四月十六日王濬乃至秣陵而皓降又皓以四月十六日降舉家西上至五月一日未能至洛今事之先後並依吳志晉書但削去其日之不與厯合者〉
　　遷王濬鎮軍大將軍〈濬傳云領步兵校尉舊校唯五置此營自濬始也按職官志屯騎步兵長水越騎射聲校尉是為五校並漢官也然則步兵之名非自濬始武帝紀是年六月丁丑初置翊軍校尉官疑濬所領者翊軍也〉
　　是歳凡州十九〈宋書州郡志云太康元年天下一統凡十六州後又分雍梁為秦分荆揚 --（『昜』上『旦』之『日』與『一』相連）為江分益為寜分幽為平而為二十矣按杜佑通典平吳分十九州司兖豫冀并青徐荆揚 --（『昜』上『旦』之『日』與『一』相連）梁雍秦益涼寜幽平交廣今從之〉
　　山濤言不宜去武備〈濤傳云與盧欽論之按欽咸寜三年三月已卒〉
　　二年十月慕容涉歸㓂昌黎〈帝紀云慕容廆按范亨燕書武宣紀廆泰始五年生年十五父年于涉歸卒太康四年也此年入冦當是涉歸〉
　　十一月陳騫薨〈帝紀云大司馬按騫以咸寜三年辭位以髙平公還第〉
　　三年正月帝問司𨽻校尉劉毅〈地理志太康元年省司𨽻置司州毅傳毅為司𨽻校尉帝嘗南郊禮畢問毅而無年月晉春秋問毅在此月而不言毅官按毅傳六年自司𨽻遷左僕射或者此年尚未改為司州也今從毅傳〉
　　四年慕容刪簒立〈載紀刪作耐今從燕書〉
　　五年正月己亥青龍見〈五行志作癸夘今從帝紀〉
　　罷寜州置南夷校尉〈地理志太康三年廢寜州置南夷校尉今從華陽國志〉六年正月劉毅卒〈晉春秋在七年十月今從本〉
　　七年正月魏舒遜位〈舒遜位紀傳皆無年月本傳曰以災異遜位帝不聴後因正旦朝罷還第表送章綬按本傳又曰遜位之際莫有知者若今年正旦日食遜位至他年正旦乃送章綬不得云人無知者盖止因今者正旦朝罷遂以災異遜位不復起耳