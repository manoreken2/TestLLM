欽定四庫全書
　　資治通鑑考異卷二十四
　　宋　司馬光　撰
　　唐紀十六
　　乾苻三年七月宋威擊王仙芝破之〈實録去年十二月宋威自青州與副使曹全晸進軍擊王仙芝仙芝敗走按仙芝若以去年十二月敗走中間半年豈能静處葢實因威除招討使連言之其實仙芝敗在此月不在十二月也〉
　　十二月鄭畋請以崔安潛代宋威張自勉代曽元裕〈實録雖於此月載畋所上書亦不言行與不行新紀遂於此言安潛為諸道行營都統李琢為招討草賊使自勉副之按明年威元裕為使副猶如故新紀誤也〉
　　安南戍兵逐李瓚〈新紀在四年十二月今從實録〉
　　黄巢言五千餘衆安所歸〈仙芝巢初起時云數月間衆至數萬至此纔有五千者葢烏合之衆聚散無常耳〉
　　王仙芝黄巢分道而去〈王坤驚聴録曰乾苻四年丁酉仲夏天示彗星草冦黄巢尚君長奔突即五年戊戌之嵗狂㓂王仙芝起自鄆封而侵汝鄭即大㓂黄巢尚君長並賊帥之徒黨僅一千餘人攻陷汝州云云又曰黄巢望閩廣而去仙芝指鄆州南行尚君長期陳蔡間取羣凶之願三千餘冦屬仙芝君長二千餘人屬黄巢所管明年二月仙芝陷鄂州巢陷鄆州則非巢趣閩廣仙芝趣鄆也王坤此書年月事迹差舛尤多但擇其可信者取之〉
　　四年二月南詔國號鶴拓亦號大封人〈徐雲䖍南詔録曰南詔别名鶴拓其後亦自稱大封人是以封為國號也〉
　　四月黄巢尚讓保查牙山〈舊紀四年三月巢陷鄆州七月入查牙山與王仙芝合五年二月君長仙芝皆死尚讓以兄遇害大掠淮南舊傳五年八月王鐸斬王仙芝先是尚君長弟讓以兄奉使見誅率部衆入查牙山黄巢黄揆昆仲八人率盜數千依讓按實録乾苻二年仙芝陷曹濮巢已起兵應之三年十二月招討副都監楊復光奏草賊尚讓據查牙山官軍退保鄧州四年四月黄巢引其衆保查牙山其年冬君長乃死驚聴録巢與仙芝俱入蘄州以仙芝獨受官而怒敺仙芝傷面由是分隊時君長亦在座非仙芝死後巢方依讓也又按舊紀仙芝死後王鐸始為都統討賊而舊𫝊云土鐸斬仙芝又先云殺張璘乃陷廣州先云陷華州方攻潼闗敘事顛錯不倫今從實録〉
　　五年二月李克用殺段文楚據雲州〈趙鳯後唐太祖紀年録曰乾苻三年河南水災盜㓂蜂起朝廷以段文楚為代北水陸發運雲州防禦使以代支謨時嵗荐饑文楚削軍人衣米諸軍咸怨太祖為雲中防邉督將部下爭訴以軍食不充請具聞奏邉校程懐信康君立等十餘帳日譁於太祖之門請共除虐帥以謝邉人衆因大譟擁太祖上馬比及雲中衆且萬人城中械文楚出以應太祖後唐閔帝時史官張昭逺撰莊宗功臣列傳曰康君立為雲中牙校事防禦使段文楚時天下將亂代北仍嵗阻饑諸部豪傑咸有嘯聚邀功之志文楚法令稍峻軍食轉餉不給戍兵咨怨雲州沙陀兵馬使李盡忠私謂君立等曰段公儒者難與共事方今四方雲擾皇威不振丈夫不能於此時立功立事非人豪也吾等雖擁部衆然以雄勁聞於時者莫若李振武父子官髙功大勇冠諸軍吾等合勢推之則代北之地旬日可定功名富貴事無不濟也時武皇為沙陀三部落副兵馬使在蔚州盡忠令君立私往圖之曰方今天下大亂天子付將臣以邉事嵗偶饑荒便削儲給我等邉人焉能守死公家父子素以威惠及五部當共除虐帥以謝邉人武皇曰予家尊在振武萬一相逼俟予禀命君立曰事機已泄遲則變生咸通十三年十二月盡忠夜帥牙兵攻牙城執文楚及判官柳漢璋陳韜等擊之於獄遂自知軍州事遣君立召太祖於蔚州是月太祖與退渾突厥三部落衆萬人趨雲中十四年正月六日至鬬雞臺盡忠遣監軍判官符印請太祖知留後事七日盡忠械文楚漢璋等五人送鬬雞臺軍人亂食其肉九日太祖權知留後府牙受上三軍表請授太祖大同防禦使懿宗不悦時已除盧簡方代文楚未至而文楚被害實録乾苻元年十二月李克用殺大同軍防禦使段文楚自稱防禦留後塞下之亂自兹始矣薛居正五代史君立傳皆與莊宗列傳同惟削去李盡忠名但云君立與薛鐵山程懐信王行審李存璋等謀悉以盡忠語為君立之語云君立等乃夜謁武皇言曰方今天下大亂云云衆因聚譟擁武皇比及雲州衆且萬人師營鬬雞臺城中械文楚以應武皇之軍既收城推武皇為大同軍防禦留後衆狀以聞舊紀咸通十三年十二月李國昌小男克用殺雲州防禦使段文楚據雲州自稱防禦留後乾苻五年正月沙陀首領李盡忠陷遮虜軍竇澣遣康傳圭率土團二千屯代州將發求賞呼噪殺馬步軍使鄧䖍有唐末三朝見聞録者不著撰人姓名專記晉陽事其書云乾苻五年戊戌竇澣自前守京兆尹拜河東節度使在任便值大同軍變殺防禦使段文楚正月二十六日軍於石窯二十七日到白泊二十九日至静邉軍三十日築却四面城門二月一日在城將士三人共賞絹一匹監軍使差仇判官聞奏李盡忠等准詔各賞馬一匹銀鞍轡一副銀三鋌銀椀一枚絹一束錦二匹紫羅三匹諸軍將銀椀絹等三日李盡忠却入四日兩面馬步五萬餘人城四面下營五日又賞土團牛酒六日監軍使送牌印與李九郎七日城南門樓上繫縛下段尚書柳漢璋雍侍御陳韜等四人尋分付軍兵於鬬雞臺西剮却又令馬軍踐踏却骸骨八日李九郎被土團馬步軍約二千人持弓刀送上與舊紀五年事㣲合實録亦頗采之云五年正月壬戌竇澣奏沙陀首領李盡忠冦石窯白泊至静邉軍二月奏李盡忠求賞詔賞馬一匹銀鞍勒綿絹等按莊宗列傳舊紀克用殺文楚在咸通十三年十二月歐陽修五代史記取之太祖紀年録在乾苻三年薛居正五代史新沙陀傳取之見聞録在乾苻五年二月新紀取之惟實録在乾苻元年不知其所据何書也克用既殺文楚豈肯晏然安處必更侵擾邉陲朝廷亦須發兵徴討而自乾苻四年以前皆不見其事唐末見聞録敘月日今從之〉
　　以盧簡方為大同防禦使〈舊紀咸通十三年七月以前義昌節度使盧簡方為太僕卿十二月以振武節度使李國昌為雲州刺史大同軍防禦等使國昌稱病辭軍務乃以太僕卿盧簡方為雲州刺史充大同軍防禦等使上召簡方於思政殿謂之曰卿以滄州節制屈居大同然朕以沙陀退渾撓亂邉鄙以卿曽在雲中惠及部落且忍屈為朕此行具達朕㫖安慰國昌勿令有所猜嫌也十四年正月辛未以雲朔暴亂代北騷動賜盧簡方詔曰近知大同軍不安殺害段文楚李國昌小男克用主領兵權又曰若克用暫勿主兵務束手待朝廷除人則事出權宜不足猜慮若便圖軍柄欲奄大同則患繫久長故難依允料國昌輸忠効節必當已有指揮簡方準詔諭之國昌不奉詔乃詔太原節度使崔彦昭幽州節度使張公素出師討之三月以簡方為振武節度使至嵐州卒實録乾苻元年十二月簡方除大同二年正月賜詔亦不云使彦昭公素訓之葢舊紀實録各隨段文楚死之後載除簡方及詔書使事相接續耳恐皆未足据也舊紀所云太原幽州討之葢因敘後來事實録所以不取者方知招諭未必攻討也唐末見聞録又云五年四月敕除簡方振武節度使五月卒實録亦在五年而云六月卒葢約奏到之月耳今從三朝見聞録〉
　　曽元裕破王仙芝斬之〈實録元裕奏大破王仙芝於黄梅縣殺戮五萬餘人追至曹州南華縣斬仙芝傳首京師舊紀二月王仙芝餘黨攻江西招討使宋威出軍屢敗之仍宣詔書諭仙芝仙芝致書於威求節龯威偽許之仙芝令其大將尚君長蔡温玉奉表入朝威乃斬君長温玉以徇仙芝怒急攻洪州陷其郛宋威赴援與賊戰大敗之殺仙芝傳首京師君長弟讓與黄巢大掠淮南舊傳曰齊克讓為兖州節度使以本軍討仙芝仙芝懼引衆歴陳許襄鄧無少長皆虜之衆號三十萬三年七月陷江陵十月又遣將徐唐莒陷洪州時仙芝表請符節不允以宋威為荆南節度招討使楊復光為監軍復光遣判官吳彦宏諭以朝㫖釋罪别加官爵仙芝乃令尚君長蔡温玉楚彦威相次詣闕請罪且求恩命時宋威害復光之功並擒送闕敕於狗脊嶺斬之賊怒悉精鋭擊官軍威軍大敗復光收其餘衆以統之朝廷以王鐸代為招討五年八月收復荆州斬仙芝首獻於闕下新傳黄巢自蘄州與王仙芝分其衆尚君長入陳蔡巢北掠齊魯衆萬人入鄆州殺節度使薛崇進陷沂州繇潁蔡保查岈山引兵復與仙芝合圍宋州㑹自勉救兵至仙芝解而南度漢攻荆南陷之賊不能守巢攻和州未克仙芝自圍洪州取之使徐唐莒守進破朗岳遂圍潭州觀察使崔瑾拒却之乃向浙西擾宣潤不能得所欲身留江西趣别部還入河南帝詔崔安潛歸忠武復起宋威曽元裕以招討使還之而楊復光監軍復光以詔諭賊仙芝遣尚君長等詣闕請罪又遺威書求節度威陽許之上言與君長戰擒之復光固言其降命侍御史與中人即訊不能明卒斬之仙芝怒還攻洪州入其郛威自將往救敗仙芝於黄梅斬五萬級獲仙芝傳首京師當此時巢方圍亳州未下君長弟讓帥仙芝潰黨歸巢新舊傳敘賊所經歴皆不同乂云宋威殺仙芝今皆從實録〉
　　黄巢改元王霸〈續寶運録乾苻元年黄巢聚衆於㑹稽反建元曰王霸元年舊傳先是尚君長弟讓以兄見誅率衆入查牙山黄巢黄揆昆仲八人率盜數千依讓月餘衆至數萬陷汝州虜刺史王獠大掠闗東官軍加討屢為所敗其衆十餘萬尚讓乃與羣盜推巢為王曰衝天大將軍仍署官屬蕃鎮不能制新傳曰尚君長弟讓率仙芝潰黨歸巢推巢為王號衝天大將軍署拜官屬驅河南山南之民十餘萬掠淮南建元王霸今從之〉
　　巢請降詔以為右衛將軍竟不至〈舊傳及王仙芝敗巢東攻亳州不下乃襲破沂州據之仙芝餘黨悉附焉實錄巢自稱黄王建元王霸連為王師所敗詣天平乞降除右衛將軍復叛去自是兵不能制新傳曰曽元裕敗賊於申州死者萬人帝以宋威殺尚君長非是且討賊無功詔還青州以元裕為招討使張自勉為副巢破考城取濮州元裕軍荆襄援兵阻更拜自勉東北面行營招討使督諸軍急捕巢巢方掠襄邑雍邱詔滑州節度使李嶧壁原武巢寇葉陽翟欲窺東都㑹左神武大將軍劉景仁以兵五千援東都河陽節度使鄭延休兵三千壁河陰巢兵在江西者為鎮海節度使髙駢所破寇新鄭郟襄城陽翟者為崔安潛逐走在浙西者為節度使裴⿰斬二長死者甚衆巢大沮畏乃詣天平軍乞降詔授巢右衛將軍巢度藩鎮不一未足制已即叛去轉寇浙東執觀察使崔璆與實録先後不同今從實録〉
　　四月以盧簡方為振武節度使李國昌為大同節度使〈唐末見聞録遮虜軍及代州告急竇尚書差回鶻五百騎邉界巡檢至四月三日進發至五里堠北副將康叔譚恃酒叛逆射損都將趙歸義斫損將判官閻建𢎞擒縛入府尚書令下於衙南門全家處斬使司差副兵馬使趙元掠領馬軍進發閻建𢎞遞送海西當月内有勑送節到除前大同軍防禦使盧簡方充振武節度使除振武節度使李尚書充大同軍節度使實録云戊辰以簡方為振武國昌為大同葢誤以康叔譚作亂之日為簡方等建節之日也新沙陀傳曰李克用既殺段文楚諸校共丏克用為大同防禦留後不許發諸道兵進捕諸道不甚力而黄巢方引兵渡江朝廷度未能制乃赦之以國昌為大同軍防禦使國昌不受命詔河東節度使崔彦昭幽州張公素共擊之無功据此則是大同防禦使非節度也薛居正五代史紀曰武皇殺段文楚諸將列狀以聞請授武皇旄鉞朝廷不允徴諸道兵以討之乾苻五年黄巢渡江其勢滋蔓天子乃悟其事以武皇為大同軍節度使檢校工部尚書是克用為大同節度使非國昌實録國昌𫝊及獻祖紀年録舊唐本紀俱不言國昌為大同節度使獨實録於此言之下五月又云國昌殺監軍不肯代必有所据葢國昌父子俱不肯受代朝廷以為用國昌代克用必無違命故徙國昌為大同節度而以盧簡方鎮振武二人竟不受命故簡方不得赴鎮而死於嵐州國昌亦未嘗赴大同也〉
　　崔澹等議南詔和親〈實録置澹議於二月至四月又云南詔遣酋望趙宗政來朝且議和好今因盧鄭争蠻事置此〉
　　五月鄭畋盧携罷相〈舊紀六年五月賊圍廣州與李岧崔璆書求天平節鉞畋擕争論於中書辭語不遜俱罷分司畋傳曰五年黄巢東渡江淮衆百萬所經屢陷郡邑六年陷安南府據之致書與浙東觀察使崔璆求鄆州節鉞璆言賊勢難圖宜因授之以絶北顧之患天子下百僚議初黄巢之起也宰相盧携以浙西觀察使髙駢素有軍功奏為淮南節度使令扼賊衝尋以駢為諸道行營都統及崔璆之奏朝臣議之有請假節以紓患者畋採羣議欲以南海節制縻之携以始用髙駢欲其立功以圖勝曰髙駢將略無雙淮北甲兵甚鋭今諸道之師方集蕞爾纎冦不足平殄何事捨之示怯而令諸軍解體耶畋曰巢賊之亂本因饑嵗人以利合乃至實繁江淮以南荐食殆半國家久不用兵皆忘戰所在節將閉門自守尚不能支不如釋咎包容權降恩澤彼本以饑年利合一遇豐嵗孰不懐思鄉土其衆一離則巢賊几上肉耳若此際不以計攻全恃兵力恐天下之憂未艾也羣議然之而左僕射于琮曰南海有市舶之利嵗貢珠璣如令妖賊所有國藏漸當廢竭上亦望駢成功乃依携議及中書商量制敕畋曰妖賊百萬横行天下髙公遷延玩冦無意翦除又從而保之彼得計矣國祚安危在我輩三四人畫度公倚淮南用兵吾不知稅駕之所矣携怒拂衣而起染袂於硯因投之僖宗聞之怒曰大臣相詬何以表儀四海二人俱罷政事携傳曰五年黄巢陷荆南江西外郛及䖍吉饒信等州自浙東陷福建遂至嶺南陷廣州殺節度使李岧遂抗表求節鉞初王仙芝起河南携舉宋威齊克讓曽兖等有將略用為招討使及宋威殺尚君長致賊充斥朝廷遂以宰臣王鐸為都統携深不悦浙帥崔璆等上表請假黄巢廣州節鉞上令宰臣議携以王鐸為統帥欲激怒黄巢堅言不可假賊節制止授率府率而已與同列鄭畋争論投硯於地由是兩罷之實録五年五月丙申朔是日宰臣鄭畋盧携議南蠻事携請降公主通和畋固争以為不可抗論是非携怒拂衣而起袂染於硯因投而碎之丁酉以畋携並為太子賓客分司注云舊史洎雜說皆云畋携議黄巢節制忿争賜罷而鄭延昌撰畋行狀乃云議蠻事無可證之然當時所述恐不謬又畋傳曰時黄巢攻陷江浙上表乞節鉞畋與同列盧携謀議攻討及拔用將帥事多異同又南詔蠻請降公主和好畋因争以為不可遂抗論之乃與携俱罷相又携傳曰携人質甚陋語亦不正與鄭畋俱李翺之外孫及同輔政議論不協初王仙芝起河南携舉宋威齊克議曽兖等有將略用為招討使討賊皆無功致賊充斥又主髙駢之請欲以公主和南詔蠻鄭畋執之以為不可帝前忿争由是兩罷之舊紀六年五月賊圍廣州仍與廣南節度使李岧浙東觀察使崔璆書求保薦乞天平節鉞璆岧上表論之宰相鄭畋盧携争論於中書詞語不遜俱罷為太子賓客分司東都按新舊傳舊紀皆以畋携罷相在六年實録新紀表在此年五月實録新書皆自相矛盾然宋氏多書知二人罷在五月必有所据今從之〉
　　李國昌不受代土團兵咼鄧䖍〈唐末見聞録五月振武損却别敕不受除替李尚書收却遮虜軍進打寧武及岢嵐軍代州告急二十二日指揮在府三城排門差夫一人齊掘四面壕塹盧尚書發赴振武至嵐州身薨二十四日拜都押衙康傳圭充代州刺史又發太原晉陽兩縣㸃到土團子弟一千人往代州屯駐至城北卓隊不發索出軍優賞差馬步都虞侯鄧䖍安慰尋被咼却床舁尸柩入府尚書監軍自出安慰定每人各給錢三百文布一端差押衙田公鍔給散不放却回便被請將充都將發赴軍前使司有牓借商人助軍錢五萬貫文實録五月李國昌殺監軍使不肯受代起兵進打寧武及岢嵐軍代州出兵禦之始國昌遣克用以兵襲大同三軍表克用為留後朝廷不允乃以國昌命之欲以其子無能拒也時國昌貪其土地欲父子分統故拒命焉實錄六月乙丑朔嵐州奏新除振武節度使盧簡方卒以太原府都押衙康傳圭為代州刺史發太原晉陽土團千人戍代州至城北卓隊不發索優賞馬步都虞𠉀鄧䖍安慰為其衆殺之節度使竇澣自出撫慰乃定初太原府帑空竭每有賞賚必利民家至是尤窘廹乃牓借商人助軍錢五萬此皆約唐末見聞録為之而後其月日以象奏到之時耳唐末見聞録又云六月十一日左散騎常侍支謨奉敕到府充大同軍制置使兼攝河東節度副使軍前同指揮事此謂到府之日而實錄云甲戌以謨為制置使甲戌乃六月十日亦誤也〉
　　十二月李鈞與李克用戰敗死〈舊紀河東節度使崔季康與北面行營招討使李鈞與沙陀李克用戰于岢嵐軍之洪谷王師大敗鈞中流矢而卒戊戌至代州昭義軍亂為代州百姓所殺殆盡此年實録略同廣明元年八月實録河東奏昭義節度使李鈞為猛虎軍所殺又曰詔統本道兵由雁門出討雲州與賊戰敗歸為其下殺之新紀庚辰崔季康李鈞及李克用戰於洪谷敗績薛居正五代史紀曰乾苻六年春朝廷以昭義節度使李鈞充北面招討使將上黨太原之師過石嶺闗屯于代州與幽州李可舉㑹赫連鐸同攻蔚州獻祖以一軍禦之武皇以一軍南抵遮虜城以拒李鈞是冬大雪弓弩絃折南軍苦寒臨戰大敗奔歸代州李鈞中流矢而卒唐末見聞録曰十九日崔尚書發往岢嵐軍請别敕賈敬嗣大夫權兵馬留後觀察判官李劭權觀察留後昭義節度使李鈞領本道兵馬到代州軍變被代州殺戮並盡捉到李鈞殘軍潰散取鵶鳴谷各歸本道按昭義軍變必非李鈞所為代州百姓捉到李鈞不知如何處之今從舊紀〉六年正月髙駢將張璘梁纘〈舊紀張璘作張麟新紀傳實録作潾今從舊髙駢黄巢傳及唐年補録妖亂志唐補紀續寶運録舊紀梁纘作梁績今從衆書〉
　　降畢師鐸等〈郭延誨妖亂志曰初黄巢將蹂踐淮甸委師鐸為先鋒攻脅天長累日不克師鐸之志沮焉及巢北向師鐸遂降勃海按舊師鐸傳駢敗巢於浙西皆師鐸之効故置於此〉
　　二月辛巳李侃為河東節度使〈唐末見聞録三十日安慰使到府除侃充河東節度使實録因云庚寅除侃誤也〉
　　四月王鐸為荆南節度使招討都統〈舊紀五年二月鐸請自督衆討賊天子以宋威失䇿殺君長乃以鐸檢校司徒兼侍中門下侍郎江陵尹荆南節度使充諸道兵馬都統舊傳四年賊陷江陵楊知温失守宋威破賊失策朝議統率盧携稱髙駢累立戰功宜付軍柄物議未允鐸廷奏臣願自率諸軍盪滌羣盜朝議然之五年以鐸守司徒門下侍郎同平章事兼江陵尹荆南節度使充諸道行營兵馬都統今從實録及新紀表〉
　　五月黄巢上表求廣州節度使〈續寶運録曰黄巢先求廣府兼使相朝廷不與黄巢夏初兵屯廣南累𠉀敕㫖不下遂恣行攻劫黄巢夏六月上表稱義軍百萬都統兼韶廣等州觀察處置等使末云六月十五日表秋遣内侍仇公度齎手詔并廣南邕府安南安東等節度使指揮觀察使開國公食邑五百戸官告六通又賜節度將吏空名尚書僕射官告五十通九月二十日仇公度到廣州至十月一日巢與公度雜匹段藥物等五䭾表函一并所賜官告並却付公度表末云廣明元年十月一日上表公度等其年十月二十九日至京如寶運録所言則是廣明元年十月一日巢猶在廣州也按其月巢已入長安今從舊紀〉宰相請除巢率府率〈舊紀五月賊圍廣州仍與廣南節度使李迢浙東觀察使崔璆書求保薦乞天平節龯迢璆上表論之實録迢璆上表論請詞甚懇激乃詔公卿集議巢又自表乞廣州節度安南都䕶巢自春夏其衆大疫死者十三四欲據有嶺表永為巢穴乃繼有是請左僕射于琮議云云時朝廷倚髙駢成功不允其奏乃議除官或云以正貟將軍縻之宰相亦沮其議乃除率府率舊巢傳曰時髙駢鎮淮南表請招討賊許之議加都統巢乃渡淮偽降于駢駢遣將張潾率兵受降于天長鎮巢禽潾殺之因虜其衆尋南陷湖湘遂據交廣託崔璆奏乞天平節度朝議不允又乞除官時宰相鄭畋與樞宻使楊復恭欲請授司正貟將軍盧携駮其議請授率府率如其不受請以髙駢討之新巢傳曰有詔髙駢為諸道行營都統巢進寇廣州詒李迢書求表為天平節度又脅崔璆言於朝宰相鄭畋欲許之盧携田令孜執不可巢又乞安南都䕶廣州節度使書聞右僕射于琮議云云乃拜巢率府率舊盧携傳亦皆以為携議授巢率府率按此時携已罷相今從實録〉
　　九月巢陷廣州殺李迢〈驚聴録曰據李迢在寇復併爇海隅又陷桂州次攻湖南屯衡州方知王仙芝已山東沒陳又尚君長生送咸京遂召李迢怒而躓害新紀十一月辛酉黄巢陷江陵殺李迢新傳曰其十月巢據荆南脅李迢草表報天子迢不可巢怒殺之北夢𤨏言曰黄巢入廣州執李迢隨軍至荆州令迢草表述其所懐迢曰某骨肉滿朝世受國恩腕即可斷表終不為巢於江津害之今從實録〉十月巢陷潭州劉漢宏大掠江陵〈舊紀廣明元年二月巢陷潭州王鐸棄江陵奔襄陽漢宏大掠實録閏月湖南奏黄巢賊衆自衡永州下十月二十七日攻陷潭州新巢傳曰廣明初賊自嶺南冦湖南諸郡攻潭州陷之舊巢傳巢欲據南海之地坐邀朝命是嵗自春及夏其衆大疫死者十三四衆勸請北歸以圖大利巢不得已廣明元年北踰五嶺犯湖湘江浙按舊紀傳皆云廣明元年敗王鐸今月日從實録事從舊書又據舊紀傳則劉漢宏本王鐸將鐸去而漢宏留江陵大掠遂為盜也實録用之而於鐸奔襄陽下添先是字若鐸在江陵漢宏時為羣盜安能入其城大掠借使漢宏先曽冦掠江陵與黄巢事了不相干何必言後半月餘賊衆乃據其城也吳越備史云漢宏本兖州小吏領本州兵禦巢冦遂殺將首劫輜重而叛後命前濠州刺史崔錯招降之据此則漢宏本羣盜也新傳用之而云鐸招降之或者漢宏本羣盜中間降鐸為部將鐸去江陵漢宏復大掠為盜其後又降於崔錯遂為唐臣也〉
　　廣明元年正月侯昌業上疏極諫賜死〈續寶運録云司天少監侯昌業上疏其略曰陛下不納李蔚杜希敖之諫又曰臣乃明祈五道暗祝㝠官悚息於班列之中願早過於閻浮之世又曰受爵不逢於有徳之君立㦸每佐於無道之主又曰不望堯舜之年得同先帝之日又曰明取尹希復指揮暗策王士成進狀強奪波斯之寶貝抑取茶店之珠珍渾取匱坊全城般運又曰莫是唐家合盡之嵗為復是陛下夀足之年又曰伏惟陛下蹔停戯賞救接蒼生於殿内立掲諦道場 --（『昜』上『旦』之『日』與『一』相連）以無私財帛供養諸佛用資世禄共力攘災表奏聖上龍威震怒侍臣驚悸宣徽使宣云侯昌業付内侍省𠉀進㫖翌日午時又内養劉季逺宣口敕云侯昌業出自寒門擢居清近不能修慎妄奏閑詞訕謗萬乘君王毀斥百辟卿士在我彛典是不能容其侯昌業宜賜自盡北夢𤨏言曰唐自廣明後閹人擅權置南北廢置使軍容田令孜有回天之力中外側目而王仙芝黄巢剽掠江淮朝廷憂之左拾遺侯昌業上疏極言時病留中不出命於仗内戮之後有傳侯昌業疏詞不合事體其末云請開掲諦道場 --（『昜』上『旦』之『日』與『一』相連）以銷兵厲似為庸僧偽作也必若侯昌業以此識見犯上宜其死也今從之〉
　　上好鬬雞賭鵝〈新田令孜傳曰帝沖騃喜鬬鵝一鵝至直五十萬錢按鵝非可鬬之物又一鵝至直五十萬錢亦恐失實新傳誤也今從續寶運録〉
　　三月髙駢為諸道行營都統〈續寶運録載駢上表及荅詔云今以卿為諸道都統應行營將士兵馬悉受指揮詔㫖未到之間朝廷猜貳續策却不許行軍只令固守封疆不得擅行征討於是髙駢乃引淮水繞江都城三重坐甲不討黄巢自此轉盛舊紀傳王鐸出鎮荆南亦為諸道行營都統而實録及新紀表皆云為南面行營都統舊紀乾苻四年六月以駢為鎮海節度使江西招討使六年十月以駢為淮南節度使江南行營招討使廣明元年三月朝廷以鐸統衆無功乃授駢諸道兵馬行營都統駢傳四年為鎮海節度使尋授諸道兵馬都統六年冬徙淮南節度使兵馬都統如故盧携傳曰及王鐸失守罷都統以髙駢代之實録五年六月駢移鎮海六年正月以駢為諸道行營兵馬都統仍賜詔如寶運録所載者八月駢上表亦如之十月駢徙淮南依前充都統按駢表請追郎幼復備守浙西則是在鎮海時也詔云周旋六鎮則是駢已移淮南後也六鎮謂安南天平西川荆南鎮海淮南也又詔云今以卿為諸道都統則似移淮南後方為都統也疑駢在浙西止為招討使既數破巢軍乃以滅巢為己任上表請布置諸軍自攻巢於廣州及王鐸敗盧携遂以駢代之携欲重其權故為諸道都統若駢先為諸道都統鐸但為南面都統則鐸已在駢統下可以指揮表不須云乞降敇指揮鐸也且鐸自宰相都督諸將討賊故立都統之名不應同時有兩都統也其在浙西領江西招討使者時黄巢方掠䖍吉饒信故也今從舊紀及盧携傳〉
　　四月李琢為蔚朔等節度使〈琢作瑑者誤也〉
　　五月張潾戰死〈舊紀是嵗春末賊在信州疫癘其徒多䘮淮南將張潾急擊之賊懼以金㗖潾仍致書髙駢乞保明歸國駢信之許求節龯時昭義武寧義武等軍兵馬數萬赴淮南駢欲收功於己乃奏賊已將殄滅不假諸道之師並遣還淮北賊知諸軍已退以求節龯不獲暴怒與駢絶請戰駢怒令張潾整軍擊之為賊所敗臨陣殺潾賊遂乗勝渡江攻天長六合等縣駢不能拒但自固而已朝廷聞賊復振大恐髙駢傳曰廣明元年夏黄巢自嶺表北趍江淮由采石渡江潾勒兵天長欲擊之黄巢傳云巢乃渡淮偽降於駢駢遣將張潾率兵受降于天長鎮巢擒潾殺之實録五月潾已為巢所殺七月巢乃過江其言潾所以死與舊紀同新紀傳皆與實録同据舊傳則潾死在江北也舊紀及實錄新紀傳潾死在江南也按潾既死巢又陷睦州婺州宣州然後渡江潾死在江南是也〉
　　六月陳敬瑄至成都〈錦里耆舊傳云敬瑄九月二十五日上任按實録敬瑄除西川在三月庚午又雲南事狀敬瑄與布爕以下牒云某謬膺朝寄獲授藩條以六月八日到鎮上訖今從之〉李琢執傅文達〈實録六月李國昌遣文達守蔚州七月云李瑑赫連鐸奏破沙陀於蔚州降傅文達等薛居正五代史記武皇令軍使傅文達起兵於蔚州髙文集等縛送李瑑按國昌時在蔚州何必令文達守之今從薛史〉
　　詔許南詔和親〈實録六月丙申陳敬瑄奏請遣使和蠻丁酉中書奏請令百官集議甲辰百官議定壬子中書奏遣使按敬瑄此月八日上丙申乃十四日也奏報豈能遽至今不取新傳先是南詔知蜀彊故襲安南陷之㑹西川節度使陳敬瑄申和親議時盧携復輔政與豆盧瑑皆厚髙駢乃議通和今從雲南事狀雲南事狀又曰中書奏𤣥宗冊蒙歸義為雲南王其子閤羅鳯降於吐蕃其孫異牟尋却歸朝廷自請改雲南王賜號南詔徳宗從之至曾孫蒙豐祐杜悰奏以入朝人多減之後索質子漸為侮慢卷末載陳敬瑄與雲南書牒或稱鶴拓或稱大封人雲南事狀不著撰人名似是盧携奏草也〉
　　七月黄巢圍天長髙駢不敢出兵〈舊駢傳駢怨朝議有不附己者欲賊縱橫河洛令朝廷聳振則從而誅之大將畢師鐸説駢云云駢駭然曰君言是也即令出軍有愛將吕用之者以左道媚駢駢頗用其言用之懼師鐸等立功即奪己權從容謂駢曰相公勲業髙矣妖賊未殄朝廷已有間言賊若盪平則威望震主功居不賞公安稅駕邪為公良畫莫若觀釁自求多福駢深然之乃止諸將但握兵保境而已驚聴録朝廷議駢以文以武國之名將今此黄巢必䘮於淮海也尋淮南表志云今大冦忽至入臣封巡未肯綿伏狼狐必能晦沉大衆但以山東兵士屯駐揚 --（『昜』上『旦』之『日』與『一』相連）州各思故鄉臣遂放去亦具聞奏非臣自專今奉詔書責臣無備不合放回武勇又告城危致勞徴兵勞於往返臣今以寡擊衆然曰武經與賊交鋒已當數陣粗成勝捷不落姦謀固䕶一方臣必能了但慮冦設深計支捂官軍邐迤過淮彼岸無敵即東道將士以至藩臣繫朝廷速下明詔上委中書門下速與商量表至中書咸有異議遂京國士庶浮謗日興云淮南與巢衷私通連自固城池放賊過淮也妖亂志曰廣明元年七月黄巢自採石北渡直抵天長時城内士客諸軍尚十餘萬皆良將勁兵議者慮狂冦有奔犯闗防之患悉願盡力死戰用之等慮其立功之後侵奪己權謂勃海曰黄巢起於羣盜遂至横行所在雄藩望風瓦解天時人事斷然可知令公既統彊兵又居重地只得坐觀成敗不可更與争鋒若稍損威名則大事去矣勃海深以為然竟不議出軍巢遂至北焉初巢冦廣陵也江東諸侯以勃海屯數道勁卒居將相重任巢江海一逋逃耳固可掉折箠而擒之及聞安然渡淮由是方鎮莫不解體按駢宿將豈不知賊過淮之後不可復制若怨朝議有不附己者則尤欲破賊立功以間執讒慝之口若縱賊過淮乃適足實議者之言非所以消謗也借使駢實有意使賊震驚朝廷從而誅之則賊入汝洛之後當晨夜追擊以争功名豈得返坐守淮南數年逗留不出兵乎又舊傳吕用之云恐成功不賞妖亂志云恐敗衂稍損威名夫大功既成則有不賞之懼豈有未戰不知勝負豫憂威望震主乎駢為都統控扼江淮而擁兵縦賊使安然北渡其於威名獨無損乎雖用之淺謀無所不至駢自無參酌一至此邪葢駢好驕矜大言自恃累有戰功謂巢烏合疲弊之衆可以節鉞誘致淮南坐而取之不意巢初無降心反為所欺張潾驍將一戰敗死巢奄濟采石諸軍北去見兵不多狼狽惴恐自保不暇故斂兵退縮任賊過淮非故欲縱之實不能制也盧携闇於知人致中原覆沒駢先鋭後怯致京邑邱墟吕用之妖妄姦回致廣陵塗炭皆人所深疾故衆惡歸焉未必實然也又唐末見聞録廣明二年十二月五日黄巢傾陷京國轉牒諸軍据牒云屯軍淮甸牧馬頻陂則似在淮南時非入長安後又續寶運録云王仙芝既叛自稱天補均平大將軍兼海内諸豪帥都統傳檄諸道其文與此畧同末云願垂聴知謹告乾苻二年正月三日此葢當時不逞之士偽作此文託於仙芝黄巢以譏斥時病未必其人實有此檄牒也〉
　　劉漢宏請降〈實録漢宏寇擾荆襄王鐸遣前濠州刺史崔錯招之至是始歸降辛未漢宏奏請於濠州倒戈歸降優詔褒之按鐸奔襄陽漢宏始掠江陵叛去鐸尋分司葢未分司時遣錯招之乂戊辰漢宏除宿州云至是始降是已降也辛未又云請於濠州歸降者朝廷聞其降戊辰已除官而辛未漢宏表方至也〉十一月豆盧瑑請受黄巢天平節鉞〈驚聴録曰宰臣豆盧瑑奏縁淮南九驛便至泗州恐髙駢固守城壘不遮截大冦黄巢必若過淮洛冦之計又徴兵不及須且誘之請降節旄授鄆州節度𠉀其至止討亦不難宰臣盧携言之不可奏以黄巢為國之患久矣昨與江西節制擁節而行攻劫荆南却奪其節但徴諸道驍勇把截泗州因此不發内使罷建雙旌乃發使臣諸道而去尋汴州徐州兩道告急到京報黄巢過淮盧携託疾不出按朝廷未嘗以江西節與巢借使與之安可復奪此驚聴録不足信也〉張承範等發京師上御章信門遣之〈新傳曰帝餞令孜章信門賚遺豐優按令孜雖為招討都統賜節賚物其實不離禁闥是日所遣者承範等耳新傳云餞令孜誤也〉
　　上趣駱谷鄭畋謁於道次〈續寳運録戊子帝至駱谷壻水驛乃下詔與牛顓楊師立陳敬瑄云今月七日已次駱谷壻水驛按此月庚辰朔戊子九日而詔云七日九誤為七也實録辛卯車駕次鳯翔鄭畋𠉀謁於路舊畋傳云𠉀駕於斜谷新紀辛卯次鳯翔丁酉至興元按甲申上離長安辛卯始次鳯翔太緩丁酉已至興元太速又路出駱谷則不過鳯翔及斜谷葢車駕涉鳯翔之境而畋往見耳非鳯翔與斜谷也實録賊以數萬衆西追車駕而不言追不及又不言為誰所拒而還諸書皆無之今不取〉
　　黄巢妻曹氏為皇后〈實録巢傳立妻曲氏為皇后今從新傳〉
　　王重榮殺巢使與王處存結盟〈舊王處存傳曰時李都守河中降賊㑹王重榮斬偽使通使於處存乃同盟誓營於渭北時巢賊僭號天下藩鎮多受其偽命唯鄭畋守鳯翔鄭從讜守太原處存王重榮首倡義舉俄而鄭畋破賊前鋒王鐸自行在至故諸鎮翻然改圖以出勤王之師按鐸中和二年始至於時未也王重榮傳曰初重榮為河中馬步都虞𠉀巢賊據長安蒲帥李都不能拒稱臣於賊賊偽授重榮節度副使重榮以賊徴求無已欲拒之都曰吾兵微力寡絶之立見其患願以節龯假公翌日都歸行在重榮知留後事乃斬賊使求援鄰藩北夢𤨏言曰重榮始為牙將黄巢犯闕元戎李都奉偽畏重榮附者多因薦為副使一日忽謂都曰今公助賊陷一邦於不忠而又日加箕斂衆口紛紜然倐忽變生何以遏也遽命斬其偽使都無以對用以軍印授重榮而去及都至行在朝廷又以前京兆尹竇潏間道至河中代都重榮迎之潏前為京兆尹有慘酷之名時謂之垜疉及至翌日進軍校于庭謂曰天子命重臣作鎮將遏賊衝安可輕議斥逐令北門出乎且為惡者必一兩人而已爾等可言之潏不知軍校皆重榮之親黨也衆皆不對重榮乃屏肅佩劒歴堦而上謂潏曰為惡者非我而誰遂召潏之僕吏控馬及堦請依李都前例乃云速去潏不敢仰視躍馬復由北門而出新傳取之按十一月辛亥朔重榮已作亂掠坊市辛酉以重榮為留後都為太子少傅則都已去河中矣及黄巢犯闕都何嘗奉偽亦未嘗聞以潏代都今不取〉
　　中和元年正月陳敬瑄杖殺内園小兒〈新傳曰敬瑄殺五十人戶諸衢錦里耆舊傳曰有内園小兒三箇連手行遶行宫數内一人笑云云巡者亂打執之敬瑄咄之曰今日且欲棒殺汝三五十輩必不令錯按三五十輩者敬瑄語耳非實殺五十人也新傳誤〉
　　二月代北監軍陳景思〈實録作景斯今從薛居正五代史〉
　　二月景思請赦李克用〈實録陳景斯齎詔入達靼召李克用軍屯蔚州克用因大掠雁門以北軍鎮薛居正五代史先是景思與李友金發沙陀諸部五千騎南赴京師友金即武皇之族父也中和元年二月友金軍至絳州將渡河刺史瞿稹謂景思曰巢賊方盛不如且還代北徐圖利害四月友金旋軍雁門瞿稹至代州半月之間募兵三萬營於嵉縣之西其軍皆北邉五部之衆不閑軍灋瞿稹李友金不能制友金謂景思云云景師然之促奏行在天子乃以武皇為雁門節度使仍令以本軍討稹李友金發五百騎齎詔召武皇於逹靼武皇即率達靼諸部萬人趍雁門按景思請赦國昌父子而獨克用至者葢國昌已老獨使克用來耳是嵗克用但攻掠太原又陷忻代二州明年十二月始自忻代留後除雁門節度使葢此際止赦其罪復為大同防禦使及陷忻代自稱留後朝廷再召之始除雁門薛史誤也新表中和二年以河東忻代二州𨽻雁門節度更大同節度為雁門節度治代州此其證也〉
　　宿州刺史拓跋思恭〈歐陽修五代史作拓跋思敬意謂薛史避國諱耳按舊唐書實録皆作思恭實録天復二年九月武定軍節度使李思敬以城降王建思敬本姓拓跋鄜夏節度使思恭保大節度使思孝之弟也思孝致仕以思敬為保大留後遂升節度又徙武定軍新唐書党項傳曰思恭為定難節度使卒弟思諫代為節度思孝為保大節度以老薦弟思敬為保大留後俄為節度然則思恭思敬乃是兩人思敬後附李茂貞或賜國姓故更姓李修合以為一人誤也〉
　　四月黄巢復入長安唐𢎞夫戰死〈舊紀傳新𫝊皆云𢎞夫敗在二年二月驚聴録唐年補録新紀實録皆在此年四月新紀日尤詳今從之〉
　　五月己未髙駢出屯東塘〈妖亂志曰自五月十二日出東塘至九月六日歸府九十餘日禳雉雊之變也按五月十二日至九月六日乃一百一十三日非九十餘日也今從舊傳〉
　　忠武軍八都〈劉恕十國紀年上云八都而下止有王建等七人姓名其一人諸書不可見故也〉六月李克用陷忻代〈唐末見聞録六月三十日沙陁軍却回收却忻代州太祖紀年録遇大雨六月二十三日班師雁門薛居正五代史與紀年録同按忻代先屬河東中和二年始割𨽻雁門今從見聞録實録〉
　　七月鄭從讜斬論安〈唐末見聞録六月三十日沙陁收却忻代州使司差教練使論安軍使王蟾髙弁回鶻吐蕃等軍於百井下寨守禦當月内論安等拔寨却回到府按當月内即三十日也一日之中不容有爾許事必非也又曰至七月十四日相公排飯大將等於坐上把起論安不脫靴衫毬場内處置族滅其家又差都頭温漢臣將兵依前於百井下寨當月内契苾尚書領兵馬却歸振武今從之〉
　　九月成麟殺髙潯孟方立殺麟〈實録澤潞牙將劉廣據潞州叛天井闗戍將孟方立帥戍卒攻廣殺之自稱留後仍移軍頓於邢州初髙潯援京師廣率師至陽平謀為亂不行還據潞州自稱留後用法嚴酷三軍畏之方立乗虛襲殺焉又曰貶昭義節度使髙潯為端州刺史中和二年實録又曰初孟方立殺髙潯自立薛居正五代史方立傳曰中和二年為澤州天井闗戍將時黄巢犯闕輔州郡易帥有同博奕先是沈詢髙湜相繼為昭義節度怠於軍政及有歸秦劉廣之亂方立見潞帥交代之際乗其無備率戍兵徑入潞州自稱留後新紀八月昭義軍節度使髙潯及黄巢戰于石橋敗績十將成麟殺潯入于潞州九月己巳昭義軍戍將孟方立殺成麟自稱留後方立傳惟以成麟為成鄰餘如新紀按乾苻二年實録十月昭義軍亂逐節度使髙湜貶湜象州司戸柳玭傳云貶髙要尉三年十一月詔魏博韓簡云劉廣逐帥擅權云云是廣逐湜擅據潞州也薛史孟方立傳亦云沈詢髙湜怠於軍政致有歸秦劉廣之亂是廣亂在前也舊紀九月髙潯牙將劉廣擅還據潞州是月潯天井闗戍將孟方立攻廣殺之自稱留後貶潯端州刺史此葢舊紀誤實録因之薛史方立傳曰見潞帥交代之際率兵入潞不言何帥交代若不逐帥何能據州事無所因殊為踈畧舊紀恐是誤以髙湜事為髙潯事實録此云殺廣明年又云殺潯自相違新紀傳皆云成麟殺潯方立斬麟月日事實頗詳必有所出今從之〉
　　十二月閔朂逐李裕〈實録新傳作閔頊今從程匡袤唐補紀〉
　　二年正月王鐸為都都統〈舊紀中和元年七月鐸為都統十二月率師三萬至京畿屯於𥂕厔舊鐸傳亦在元年唐年補録元年十一月乙巳制以鐸為都統十二月乙亥鐸屯𥂕厔續寶運録元年八月鐸拜天下都統唐補紀中和元年四月髙駢率師駐泊東塘自五月出府九月却歸朝廷即以鐸都統諸道兵馬收復長安鐸為都統諸書年月不同如此新紀二年正月辛亥王鐸為諸道行營都都統髙駢罷都統据實録四月荅髙駢詔罷都都統當在此年今從實録新紀舊駢傳云僖宗知駢無赴難意乃以鐸為京城四面諸道行營兵馬都統韋昭度領江淮鹽鐵轉運使駢既失兵柄又落利權攘袂大詬累上章論列語詞不遜按駢罷都統依前為諸道鹽鐵轉運使五月方罷北夢𤨏言曰王鐸初鎮荆南黄巢入冦望風而遁佗日將兵潼闗黄巢令人傳語云相公儒生且非我敵無汚我鋒刃自取敗亡也後到成都行朝拜諸道都統所以髙駢上表月之為敗軍之將也按鐸自荆南䘮師貶官未嘗將兵潼闗皮光業見聞録為都統在此年二月亦誤又舊紀傳新傳鐸止為都都統新紀作都統實録初除及罷時皆為都統中間多云都都統又西門思恭為都都監按時諸將為都統者甚多疑鐸為都都統是也〉
　　三月阡能為盜〈張𩇕錦里耆舊傳作千能句延慶錦里耆舊傳作忏能續寶運録作玕能實録新傳作阡能按北夢𤨏言安仁土豪阡能注云姓纂無此葢西南夷之種今從之〉
　　六月羅渾擎等反〈張𩇕耆舊傳曰二年六月補楊行遷為軍前四面都指揮使干能亦散於諸處下寨官軍頻不利八月羅渾擎反十月句胡僧反又曰九月千能渾擎胡僧與官軍大戰於乾溪官軍不利十二月羅夫子反衆二三千句延慶耆舊傳曰二年五月羅渾擎反六月句胡僧反有四千餘人官軍與忓能戰於乾溪官軍大敗是月羅夫子反聚衆三千人實録六月句胡僧反有衆二千餘官軍與能戰乾溪大敗按張傳上云十月胡僧反下云九月胡僧與官軍戰自相違又阡能敗差一年今從實録並附之六月〉七月韓求反〈張𩇕耆舊傳三年六月韓求反其邛州界内賊首千能邐迤漸侵入蜀州界今從句延慶傳及實録〉
　　南詔請降公主報以方議禮儀〈張𩇕耆舊傳中和元年九月三日雲南驃信差布爕楊竒肱等齎國信來通和迎公主太師借副使儀注郊迎布爕始相見揖副使云請不拜太師聞極怒朝廷告以俟更議車服制數定續有㫖命竟空還今從雲南事狀及實録〉
　　十月韓秀昇屈行從斷峽江路〈張𩇕耆舊傳三年九月峽路賊韓秀昇十月峽路賊屈行從反陳太師差押衙莊二夢將兵三千人十月二十日發往峽路句延慶耆舊傳於中和二年七月韓求反下又云峽路韓秀并屈行從反川主選㸃兵士三千人差押衙莊夢蝶押領十月癸丑發峽路攻討韓秀昇葢因十月討之而言耳實録取句傳而誤於七月下云韓秀昇屈行從為亂敬瑄遣大將莊夢蝶以兵三千討之新傳曰涪州刺史韓秀昇等亂峽中今從句傳〉
　　朱瑄權知天平留後〈實録曹存實繼其叔父全晸為天平軍節度未周嵗而遇害舊傳瑄為青州王敬武牙將中和初黄巢據長安詔徴天下兵王敬武遣牙將曹全晸率兵三千赴難闗西瑄已為軍𠉀㑹青州警急敬武召全晸還路由鄆州時鄆將薛崇為草賊王仙芝所殺崔君裕權知州事全晸知其兵寡襲殺君裕據有鄆州自稱留後以瑄有功署為濮州刺史留將牙軍光啓初魏博韓簡欲兼并曹鄆以兵濟河收鄆全晸出兵逆戰為魏軍所敗全晸死之瑄收合殘卒保州城韓簡攻圍半年不能拔㑹魏軍亂退去朝廷嘉之授以節鉞新傳與之同薛居正五代史瑄傳中和二年張濬徴兵於青州敬武遣將曹全晸率軍赴之以瑄𨽻焉賊敗出闗全晸以本軍還鎮㑹鄆帥薛崇率部將崔君預據城叛全晸攻之殺君預因為留後瑄以功授濮州刺史鄆州馬步軍都將光啓初魏博韓允中攻鄆全晸為其所害瑄據城自固三軍推為留後允中敗朝廷以瑄為天平節度使據王仙芝死已久曹全晸久為節度使去嵗死王敬武今嵗始得青州新舊傳薛史皆誤今從實録又新傳瑄作宣歐陽修五代史記注云今流俗以宣弟瑾於名加玉者非也今從舊傳薛史實録〉
　　十一月李詳舊卒逐黄思鄴〈實録李詳下牙隊兵斬偽刺史黄思鄴推華陰鎮使王遇為首降河中王鐸承制除遇為刺史按黄思鄴與黄巢俱死於虎狼谷實錄誤也今從新黄巢傳〉髙仁厚討千能〈張𩇕耆舊傳中和三年冬千能轉盛官軍戰即不利陳敬瑄乃遣仁厚討之十一月五日仁厚進發六日擒羅渾擎七日擒句胡僧得韓求首級九日擒千能得羅天子首級十一月二十二日回戈自城北門入三日大設五日議功髙公自檢校兵部尚書檢校左僕射授眉州刺史張𩇕書語雖俚淺或有抵捂然敘事甚詳茍無此書則仁厚功業悉沉沒矣句延慶傳中和二年仁厚梟五賊之首凱旋歸府冬十二月戊寅皇帝御大𤣥樓髙仁厚與將校等於清逺橋朝見至後三日大設髙仁厚除授眉州刺史延慶不知据何書知千能敗在二年冬然要之仁厚擒韓秀昇在三年十月前則擒千能必更在前矣十二月己亥朔無戊寅日必誤也實録二年十月草賊阡能於蜀州敗官軍陳敬瑄遣髙仁厚討之實録見句傳敘討千能事承十月癸丑發峽路收討韓秀昇下因附之十月亦誤也實録又曰十二月仁厚以阡能首來獻帝御大𤣥樓宣慰回戈將士以仁厚為檢校工部尚書眉州防禦使亦因句傳而去其曰又此年十月戊辰昇眉漢彭綿等州並為防禦使故改刺史為防禦耳今髙仁厚擒阡能既不知決在何年月故因實録附於此〉
　　十二月李克用將兵至河中〈實録在明年正月今從新太祖紀年録薛居正五代史〉
　　李克讓為僧所殺〈太祖紀年録初克讓於潼闗戰敗避賊南山隱於佛寺夜為山僧所害紀綱渾進通冒刃獲免歸黄巢賊素憚太祖聞其至也將託情修好捕害克讓之僧十餘人殺之巢令其將米重威齎重賂偽詔因渾進通見太祖乃召諸將領其賂燔其偽詔以徇薛史克讓傳曰乾苻中以功授金吾將軍留宿衛初懿祖歸朝憲宗賜宅於親仁坊武皇之起雲中殺段文楚也天子詔巡使王處存夜圍親仁坊捕克讓詰旦兵合克讓與十餘𮪍彎弧躍馬突圍而出官軍數千人追之比至渭橋死者數百克讓自夏陽掠船而濟歸於雁門按克讓於時猶在雲州云雁門誤也後唐懿祖紀年録曰其兄克恭克儉皆伏誅按是時國昌猶自請討克用朝廷必未誅其子葢國昌振武不受代後克恭克儉始被誅也薛史又曰明年武皇昭雪克讓復入宿衛黄巢犯闕僖宗幸蜀克讓時守潼闗為賊所敗按國昌以乾苻五年不受代朝廷發兵討之六年克用未嘗昭雪克讓何從得入宿衛廣明元年國昌父子兵敗逃入達靼其年冬黄巢陷長安克讓何嘗守潼闗戰敗而死於佛寺或者為朝廷所圍捕時逃入南山佛寺為僧所殺則不可知也今事既難明故但云為寺僧所殺而已〉
　　孟方立遷昭義軍於邢州自稱留後〈實録中和四年正月以義成行軍司馬鄭昌圖為中書舍人三月邢州軍亂殺其帥成麟以中書舍人鄭昌圖權知昭義留後按成麟前已為孟方立所殺況不在邢州邢州乃方立所治也又於時潞州已為李克脩所據昌圖安得更往彼為留後又其年五月以右僕射王徽同平章事充昭義節度使徽上表懇述非便乃復以本官充大明宫留守舊王徽傳初潞州軍亂殺成麟以兵部侍郎鄭昌圖權知昭義軍事時孟方立割據山東三州别為一鎮上黨支郡惟澤州耳而軍中之人多附方立昌圖不能制宰相奏請以重臣鎮之乃授徽檢校尚書左僕射同平章事澤潞邢洛磁觀察等使時鑾輅未還闗東聚盜而河東李克用與孟方正争澤潞以朝廷兵力必不能加上表訢之曰鄭昌圖主留累月將結深根孟方立專據三州轉成積釁招其外則潞人胥怨撫其内則邪將益疑禍方熾於既焚計柰何於已失須觀勝負乃決安危伏乞聖慈博求廷議擇其可付理在從長天子乃以昌圖鎮之以徽為諸道租庸供軍等使新孟方立傳曰方立攻成鄰斬之擅裂邢洛磁為鎮治邢為府號昭義軍潞人請監軍使吳全勗知兵馬留後時王鐸領諸道行營都統以潞未定墨制假方立知邢州事方立不受因全勗以書請鐸願得儒臣守潞鐸使參謀中書舍人鄭昌圖知昭義留事欲遂為帥僖宗自用舊相王徽領節度時天子在西河闗中雲擾方立擅地而李克用窺潞州徽度朝廷未能制乃固讓昌圖昌圖治不三月輒去方立更表李殷鋭為刺史乃徙治龍岡㑹克用為河東節度使昭義監軍祁審誨乞師求復昭義軍克用殺殷鋭遂并潞州表克脩為留後按王鐸以三年正月罷都統則昌圖知昭義留後必在二年也昌圖在潞不三月引去今徽以潞讓昌圖則徽除昭義必不在四年五月實録年月皆誤也方立若已自稱昭義留後遷軍額於邢州則不止割據三州若欲别為一鎮則應别立軍名必不與潞州並稱昭義若但以潞為支郡當自除刺史不以書與王鐸更求儒臣就使求之鐸亦當以昌圖為潞州刺史不云知昭義軍事又不得以澤州為支郡也葢方立既殺成麟以邢州鄉里欲徙鎮之故身往邢州而潞人不從故請全勗為留後方立以衆情未洽未敢自立故囚全勗外示恭順託以中人不可為帥而請於王鐸乞除儒臣其意以儒臣易制欲外奉為帥而自專軍府之政漸謀代之也既而昌圖至潞欲行帥職而山東三州已為方立所制不受帥命獨澤州在南尚可號令耳故王徽表云昌圖主留累月已深結根言在澤潞已久人心稍附己所不如也又云方立累據三州轉成積釁謂昌圖欲行帥權而方立不率將職互相窺覦故積釁也又云招其外則潞人胥怨撫其内則邢將益疑謂今邢潞已成舋隙已至彼欲加惠於邢則潞人怨其寵賊加惠於潞則邢將疑其圖己也又云須觀勝負乃決安危謂昌圖能勝方立然後昭義乃安也昌圖在潞終不自安故以軍府授方立而去方立然後自稱留後徙軍額於邢州以潞為支郡表殷鋭為刺史故新傳徙治龍岡在殷鋭為刺史下此其證也於是潞人怨而召沙陁當徽除節制之時克用猶未敢争澤潞也吳全勗疑是方立初入潞府時監軍故王鐸使知留後方立既囚之疑其遂斥去祁審誨恐是鄭昌圖時監軍太祖紀年錄云方立虜審誨自稱留後薛居正五代史方立傳云方立以邢為府以審誨知潞州事三説不同且既虜審誨必不以知潞州方立表李殷鋭為刺史而審誨猶依舊必是後來監軍方立以其未嘗異己故不疑之若嘗被囚虜必不復留此之不實昭然可知疑唐末昭義數逐帥劉廣成麟作亂被殺人皆知之記事者不詳考正或以先者為後後者為先差互不同故諸書多牴牾不合耳又薛史安崇阮傳云安文祐初為潞州牙門將光啓中軍校劉廣逐節度使髙潯據其城僖宗詔文佑平之既殺劉廣召赴行在授邛州刺史其後孟方立據邢洛攻上黨朝廷以文祐本潞人也授昭義節度使令討方立自蜀至澤州與方立戰敗歿於陣按諸書皆無文祐為昭義節度使事況光啓中澤潞已為李克脩所據文祐來當與克脩戰不得與方立戰也其事恐虛今不取〉