資治通鑑
卷三十一 漢紀二十三
起屠維大淵獻，盡強圉協洽，凡九年。
孝成皇帝上之下陽朔三年（己亥，公元前二二年）
春，三月，壬戌，隕石東郡八。
夏，六月，穎川鐵官徙申屠聖等百八十人殺長吏，盜庫兵，自稱將軍，經歷九郡。遣丞相長史、御史中丞逐捕，以軍興從事，皆伏辜。
秋，王鳳疾，天子數自臨問，親執其手涕泣曰：「將軍病，如有不可言，平阿侯譚次將軍矣！」鳳頓首泣曰：「譚等雖與臣至親，行皆奢僭，無以率導百姓，不如御史大夫音謹敕，臣敢以死保之！」及鳳且死，上疏謝上，復固薦音自代，言譚等五人必不可用；天子然之。初，譚倨，不肯事鳳，而音敬鳳，卑恭如子，故鳳薦之。八月，丁巳，鳳薨。九月，甲子，以王音為大司馬、車騎將軍，而王譚位特進，領城門兵。安定太守谷永以譚失職，勸譚辭讓，不受城門職；由是譚、音相與不平。
冬，十一月，丁卯，光祿勳於永為御史大夫。永，定國之子也。
孝成皇帝上之下陽朔四年（庚子，公元前二一年）
春，二月，赦天下。
夏，四月，雨雪。
秋，九月，壬申，東平思王宇薨。
少府王駿為京兆尹。駿，吉之子也。先是，京兆有趙廣漢、張敞、王尊、王章、王駿，皆有能名，故京師稱曰：「前有趙、張，後有三王。」
閏月，壬戌，於永卒。
烏孫小昆彌烏就屠死，子拊離代立；為弟日貳所殺。漢遣使者立拊離子安日為小昆彌。日貳亡阻康居；安日使貴人姑莫匿等三人詐亡從日貳，刺殺之。於是西域諸國上書，願復得前都護段會宗；上從之。城郭諸國聞之，皆翕然親附。
谷永奏言：「聖王不以名譽加於實效；御史大夫任重職大，少府宣達於從政，唯陛下留神考察！」上然之。
孝成皇帝上之下鴻嘉元年（辛丑，公元前二零年）
春，正月，癸巳，以薛宣為御史大夫。
二月，壬午，上行幸初陵，赦作徒；以新豐戲鄉為昌陵縣，奉初陵。
上始為微行，從期門郎或私奴十餘人，或乘小車，或皆騎，出入市裡郊野，遠至旁縣甘泉、長楊、五柞，鬥雞、走馬，常自稱富平侯家人。富平侯者，張安世四世孫放也。放父臨，尚敬武公主，生放，放為侍中、中郎將，娶許皇后女弟，當時寵幸無比，故假稱之。
三月，庚戌，張禹以老病罷，以列侯朝朔、望，位特進，見禮如丞相，賞賜前後數千萬。
夏，四月，庚辰，薛宣為丞相，封高陽侯；京兆尹王駿為御史大夫。
王音既以從舅越親用事，小心親職。上以音自御史大夫入為將軍，不獲宰相之封，六月，乙巳，封音為安陽侯。
冬，黃龍見真定。
是歲，匈奴復株累單于死，弟且糜胥立，為搜諧若鞮單于；遣子左祝都韓王呴留斯侯入侍，以且莫車為左賢王。
孝成皇帝上之下鴻嘉二年（壬寅，公元前一九年）
春，上行幸雲陽、甘泉。
三月，博士行大射禮。有飛雉集於庭，歷階登堂而雊；後雉又集太常、宗正、丞相、御史大夫、車騎將軍之府，又集未央宮承明殿屋上。車騎將軍音、待詔寵等上言：「天地之氣，以類相應；譴告人君，甚微而著。雉者聽察，先聞雷聲，故《月令》以紀氣。《經》載高宗雊雉之異，以明轉禍為福之驗。今雉以博士行禮之日大眾聚會，飛集於庭，歷階登堂，萬眾睢睢，驚怪連日，逕歷三公之府，太常、宗正典宗廟骨肉之官，然後入宮，其宿留告曉人，具備深切；雖人道相戒，何以過是！」後帝使中常侍晁閎詔音曰：「聞捕得雉，毛羽頗摧折，類拘執者，得無人為之？」音復對曰：「陛下安得亡國之語！不知誰主為佞諂之計，誣亂聖德如此者！左右阿諛甚眾，不待臣音復諂而足。公卿以下，保位自守，莫有正言。如令陛下覺寤，懼大禍且至身，深責臣下，繩以聖法，臣音當先誅，豈有以自解哉！今即位十五年，繼嗣不立，日日駕車而出，失行流聞；海內傳之，甚於京師。外有微行之害，內有疾病之憂，皇天數見災異，欲人變更，終已不改。天尚不能感動陛下，臣子何望！獨有極言待死，命在朝暮而已。如有不然，老母安得處所，尚何皇太后之有！高祖天下當以誰屬乎！宜謀於賢智，克己復禮，以求天意，繼嗣可立，災變尚可銷也。」
初，元帝儉約，渭陵不復徙民起邑；帝起初陵，數年後，樂霸陵曲亭南，更營之。將作大匠解萬年使陳湯為奏，請為初陵徙民起邑，欲自以為功，求重賞。湯因自請先徙，冀得美田宅。上從其言，果起昌陵邑。
夏，徙郡國豪桀貲五百萬以上五千戶於昌陵。
五月，癸未，隕石於杜郵三。
六月，立中山憲王孫雲客為廣德王。
是歲，城陽哀王雲薨；無子，國除。
孝成皇帝上之下鴻嘉三年（癸卯，公元前一八年）
夏，四月，赦天下。
大旱。
王氏五侯爭以奢侈相尚。成都侯商嘗病，欲避暑，從上借明光宮。後又穿長安城，引內灃水，注第中大陂以行船，立羽蓋，張周帷，楫棹越歌。上幸商第，見穿城引水，意恨，內銜之，未言；後微行出，過曲陽侯第，又見園中土山、漸台，像白虎殿。於是上怒，以讓車騎將軍音。商、根兄弟欲自黥、劓以謝太后。上聞之，大怒，乃使尚書責問司隸校尉、京兆尹，知成都侯商等奢僭不軌，藏匿奸猾，皆阿縱，不舉奏正法；二人頓首省戶下。又賜車騎將軍音策書曰：「外家何甘樂禍敗！而欲自黥、劓，相戮辱於太后前，傷慈母之心，以危亂國家！外家宗族強，上一身浸弱日久，今將一施之，君其召諸侯，令待府捨！」是日，詔尚書奏文帝時誅將軍薄昭故事。車騎將軍音藉稿請罪，商、立、根皆負斧質謝，良久乃已。上特欲恐之，實無意誅也。
秋，八月，乙卯，孝景廟北闕災。
初，許皇后與班婕妤皆有寵於上。上嘗游後庭，欲與婕妤同輦載，婕妤辭曰：「觀古圖畫，賢聖之君皆有名臣在側，三代末主乃有嬖妾。今欲同輦，得無近似之乎！」上善其言而止。太后聞之，喜曰：「古有樊姬，今有班婕妤！」班婕妤進侍者李平得幸，亦為婕妤，賜姓曰衛。其後，上微行過陽阿主家，悅歌舞者趙飛燕，召入宮，大幸；有女弟，復召入，姿性尤醲粹，左右見之，皆嘖嘖嗟賞。有宣帝時披香博士淖方成在帝后，唾曰：「此禍水也，滅火必矣！」姊、弟俱為婕妤，貴傾後宮。許皇后、班婕妤皆失寵。於是趙飛燕譖告許皇后、班婕妤挾媚道，祝詛後宮，詈及主上。冬，十一月，甲寅，許後廢處昭台宮，後姊謁等皆誅死，親屬歸故郡。考問班婕妤，婕妤對曰：「妾聞『死生有命，富貴在天。』修正尚未蒙福，為邪欲以何望！使鬼神有知，不受不臣之訴；如其無知，訴之何益！故不為也。」上善其對，赦之，賜黃金百斤。趙氏姊、弟驕妒，婕妤恐久見危，乃求共養太后於長信宮。上許焉。
廣漢男子鄭躬等六十餘人攻官寺，篡囚徒，盜庫兵；自稱山君。
孝成皇帝上之下鴻嘉四年（甲辰，公元前一七年）
秋，勃海、清河、信都河水湓溢，灌縣、邑三十一，敗官亭、民捨四萬餘所。平陵李尋等奏言：「議者常欲求索九河故跡而穿之。今因其自決，可且勿塞，以觀水勢；河欲居之，當稍自成川，跳出沙土。然後順天心而圖之，必有成功，而用財力寡。」於是遂止不塞。朝臣數言百姓可哀，上遣使者處業振贍之。
廣漢鄭躬等黨與浸廣，犯歷四縣，眾且萬人；州郡不能制。冬，以河東都尉趙護為廣漢太守，發郡中及蜀郡合三萬人擊之，或相捕斬除罪；旬月平。遷護為執金吾，賜黃金百斤。
是歲，平阿安侯王譚薨。上悔廢譚使不輔政而薨也，乃復成都侯商以特進領城門兵，置幕府，得舉吏如將軍。魏郡杜鄴時為郎，素善車騎將軍音，見音前與平阿侯有隙，即說音曰：「夫戚而不見殊，孰能無怨！昔秦伯有千乘之國而不能容其母弟，《春秋》譏焉。周、召則不然，忠以相輔，義以相匡，同己之親，等己之尊，不以聖德獨兼國寵，又不為長專受榮任，分職於陝，並為弼疑，故內無感恨之隙，外無侵侮之羞，俱享天祐，兩荷高名者，蓋以此也。竊見成都侯以特進領城門兵，復有詔得舉吏如五府，此明詔所欲寵也。將軍宜承順聖意，加異往時，每事凡議，必與及之。發於至誠，則孰不說諭！」音甚嘉其言，由是與成都侯商親密。二人皆重鄴。
孝成皇帝上之下永始元年（乙巳，公元前一六年）
春，正月，癸丑，太官凌室火。戊午，戾後園南闕火。
上欲立趙婕妤為皇后，皇太后嫌其所出微甚，難之。太后姊子淳于長為侍中，數往來通語東宮；歲餘，乃得太后指，許之。夏，四月，乙亥，上先封婕妤父臨為成陽侯。諫大夫河間劉輔上書，言：「昔武王、周公，承順天地以饗魚、鳥之瑞，然猶君臣示氐懼，動色相戒。況於季世，不蒙繼嗣之福，屢受威怒之異者虖！雖夙夜自責，改過易行，畏天命，念祖業，妙選有德之世，考卜窈窕之女，以承宗廟，順神祇心，塞天下望，子孫之祥猶恐晚暮！今乃觸情縱欲，傾於卑賤之女，欲以母天下，不畏於天，不愧於人，惑莫大焉！裡語曰：『腐木不可以為柱；人婢不可以為主。』天人之所不予，必有禍而無福，市道皆共知之，朝廷莫肯壹言。臣竊傷心，不敢不盡死！」書奏，上使侍御史收縛輔，繫掖庭秘獄，群臣莫知其故。於是左將軍辛慶忌、右將軍廉褒、光祿勳琅邪師丹、太中大夫谷永俱上書曰：「竊見劉輔前以縣令求見，擢為諫大夫，此其言必有卓詭切至當聖心者，故得拔至於此；旬月之間，收下秘獄。臣等愚以為輔幸得托公族之親，在諫臣之列，新從下土來，未知朝廷體，獨觸忌諱，不足深過。小罪宜隱忍而已，如有大惡，宜暴治理官，與眾共之。今天心未豫，災異屢降，水旱迭臻，方當隆寬廣問，褒直盡下之時也，而行慘急之誅於諫爭之臣，震驚群下，失忠直心。假令輔不坐直言，所坐不著，天下不可戶曉。同姓近臣，本以言顯，其於治親養忠之義，誠不宜幽囚於掖庭獄。公卿以下，見陛下進用輔亟而折傷之暴，人有懼心，精銳銷耎，莫敢盡節正言，非所以昭有虞之聽，廣德美之風！臣等竊深傷之，惟陛下留神省察！」上乃徙繫輔共工獄，減死罪一等，論為鬼薪。
初，太后兄弟八人，獨弟曼早死，不侯；太后憐之。曼寡婦渠供養東宮，子莽幼孤，不及等比，其群兄弟皆將軍、五侯子，乘時侈靡，以輿馬聲色佚游相高。莽因折節為恭儉，勤身博學，被服如儒生；事母及寡嫂，養孤兄子，行甚敕備；又外交英俊，內事諸父，曲有禮意。大將軍鳳病，莽侍疾，親嘗藥，亂首垢面，不解衣帶連月。鳳且死，以托太后及帝，拜為黃門郎，遷射聲校尉。久之，叔父成都侯商上書，願分戶邑以封莽。長樂少府戴崇、侍中金涉、中郎陳湯等皆當世名士，咸為莽言，上由是賢莽，太后又數以為言。五月，乙未，封莽為新都侯，遷騎都尉、光祿大夫、侍中。宿衛謹敕，爵位益尊，節操愈謙，散輿馬、衣裘振施賓客，家無所餘；收贍名士，交結將、相、卿、大夫甚眾。故在位更推薦之，游者為之談說，虛譽隆洽，傾其諸父矣。敢為激發之行，處之不漸恧。嘗私買侍婢，昆弟或頗聞知，莽因曰：「後將軍朱子元無子，莽聞此兒種宜子，為買之」。即日以婢奉朱博。其匿情求名如此！
六月，丙寅，立皇后趙氏，大赦天下。皇后既立，寵少衰。而其女弟絕幸，為昭儀，居昭陽捨，其中庭彤朱而殿上髹漆；切皆銅沓，黃金塗；白玉階；壁帶往往為黃金釭，函藍田璧、明珠、翠羽飾之。自後宮未嘗有焉。趙後居別館，多通侍郎、宮奴多子者。昭儀嘗謂帝曰：「妾姊性剛，有如為人構陷，則趙氏無種矣！」因泣下心妻惻。帝信之，有白後奸狀者，帝輒殺之。由是後公為淫恣，無敢言者，然卒無子。
光祿大夫劉向以為王教由內及外，自近者始，於是採取《詩》、《書》所載賢妃、貞婦興國顯家及孽、嬖亂亡者，序次為《列女傳》，凡八篇，及采傳記行事，著《新序》、《說苑》，凡五十篇，奏之，數上疏言得失，陳法戒。書數十上，以助觀覽，補遺闕。上雖不能盡用，然內嘉其言，常嗟歎之。
昌陵制度奢泰，久而不成。劉向上疏曰：「臣聞王者必通三統，明天命所授者博，非獨一姓也。自古及今，未有不亡之國。孝文皇帝嘗美石槨之固，張釋之曰：『使其中有可欲，雖錮南山猶有隙。』夫死者無終極，而國家有廢興，故釋之之言為無窮計也。孝文寤焉，遂薄葬。棺槨之作，自黃帝始。黃帝、堯、舜、禹、湯、文、武、周公，丘□皆小，葬具甚微；其賢臣孝子亦承命順意而薄葬之。此誠奉安君父忠孝之至也。孔子葬母於防，墳四尺。延陵季子葬其子，封墳掩坎，其高可隱。故仲尼孝子而延陵慈父，舜、禹忠臣，周公弟弟，其葬君、親、骨肉皆微薄矣。非苟為儉，誠便於體也。秦始皇帝葬於驪山之阿，下錮三泉，上崇山墳，水銀為江、海，黃金為鳧、雁，珍寶之臧，機械之變，棺槨之麗，宮館之盛，不可勝原。天下苦其役而反之，驪山之作未成，而周章百萬之師至其下矣。項籍燔其宮室、營宇，牧兒持火照求亡羊，失火燒其臧槨。自古至今，葬未有盛如始皇者也。數年之間，外被項籍之災，內離牧豎之禍，豈不哀哉！是故德彌厚者葬彌薄，知愈深者葬愈微。無德寡知，其葬愈厚。丘隴彌高，宮廟甚麗，發掘必速。由是觀之，明暗之效，葬之吉凶，昭然可見矣。陛下即位，躬親節儉，始營初陵，其制約小，天下莫不稱賢明；及徙昌陵，增卑為高，積土為山，發民墳墓，積以萬數，營起邑居，期日迫卒，功費大萬百餘，死者恨於下，生者愁於上，臣甚愍焉！以死者為有知，發人之墓，其害多矣；若其無知，又安用大！謀之賢知則不說，以示眾庶則苦之，若苟以說愚夫淫侈之人，又何為哉！唯陛下上覽明聖之制以為則，下觀亡秦之禍以為戒，初陵之模，宜從公卿大臣之議，以息眾庶！」上感其言。
初，解萬年自詭昌陵三年可成，卒不能就；群臣多言其不便者。下有司議，皆曰：「昌陵因卑為高，度便房猶在平地上；客土之中，不保幽冥之靈，淺外不固。卒徒工庸以巨萬數，至然脂火夜作，取土東山，且與谷同賈，作治數年，天下遍被其勞。故陵因天性，據真土，處勢高敞，旁近祖考，前又已有十年功緒，宜還復故陵，勿徙民，便！」秋，七月，詔曰：「朕執德不固，謀不盡下，過聽將作大匠萬年言『昌陵三年可成』，作治五年，中陵、司馬殿門內尚未加功。天下虛耗，百姓罷勞，客土疏惡，終不可成，朕惟其難，怛然傷心。夫『過而不改，是謂過矣』。其罷昌陵，及故陵勿徙吏民，令天下毋有動搖之心。」
初，酇侯蕭何之子孫嗣為侯者，無子及有罪，凡五絕祀。高後、文帝、景帝、武帝、宣帝思何之功，輒以其支庶紹封。是歲，何七世孫酇侯獲坐使奴殺人，減死，完為城旦。先是，上詔有司訪求漢初功臣之後，久未省錄。杜業說上曰：「唐、虞、三代皆封建諸侯，以成太平之美，是以燕、齊之祀與周並傳，子繼弟及，歷載不墮。豈無刑辟、繇祖之竭力，故支庶賴焉。跡漢功臣，亦皆割符世爵，受山河之誓；百餘年間，而襲封者盡，朽骨孤於墓，苗裔流於道，生為愍隸，死為轉屍。以往況今，甚可悲傷。聖朝憐閔，詔求其後，四方忻忻，靡不歸心。出入數年而不省察，恐議者不思大義，徒設虛言，則厚德掩息，吝簡布章，非所以示化勸後也。雖難盡繼，宜從尤功。」上納其言。癸卯，封蕭何六世孫南□長喜為酇侯。
立城陽哀王弟俚為王。
八月，丁丑，太皇太后王氏崩。
九月，黑龍見東萊。
丁巳晦，日有食之。
是歲，以南陽太守陳咸為少府，侍中淳于長為水衡都尉。
孝成皇帝上之下永始二年（丙午，公元前一五年）
春，正月，己丑，安陽敬侯王音薨。王氏唯音為修整，數諫正，有忠直節。
二月，癸未夜，星隕如雨，繹繹，未至地滅。
乙酉晦，日有食之。
三月，丁酉，以成都侯王商為大司馬、衛將軍；紅陽侯王立位特進，領城門兵。
京兆尹翟方進為御史大夫。
谷永為涼州刺史，奏事京師，訖，當之部，上使尚書問永，受所欲言。永對曰：「臣聞王天下、有國家者，患在上有危亡之事而危亡之言不得上聞。如使危亡之言輒上聞，則商、周不易姓而迭興，三正不變改而更用。夏、商之將亡也，行道之人皆知之。晏然自以若天有日，莫能危，是故惡日廣而不自知，大命傾而不自寤。《易》曰：『危者有其安者也，亡者保其存者也。』陛下誠垂寬明之聽，無忌諱之誅，使芻蕘之臣得盡所聞於前，群臣之上願，社稷之長福也！元年，九月，黑龍見；其晦，日有食之。今年二月己未夜，星隕；乙酉，日有食之。六月之間，大異四發，二二而同月。三代之末，春秋之亂，未嘗有也。臣聞三代所以隕社稷、喪宗廟者，皆由婦人與群惡沉湎於酒；秦所以二世十六年而亡者，養生泰奢，奉終泰厚也。二者，陛下兼而有之，臣請略陳其效。
「建始、河平之際，許、班之貴，傾動前朝，熏灼四方，女寵至極，不可上矣；今之後起，什倍於前。廢先帝法度，聽用其言，官秩不當，縱釋王誅，驕其親屬，假之威權，從橫亂政，刺舉之吏莫敢奉憲。又以掖庭獄大為亂阱，榜棰憯於砲烙，絕滅人命，主為趙、李報德復怨。反除白罪，建治正吏，多繫無辜，掠立迫恐，至為人起責，分利受謝，生入死出者，不可勝數。是以日食再既，以昭其辜。
「王者必先自絕，然後天絕之。今陛下棄萬乘之至貴，樂家人之賤事，厭高美之尊號，好匹夫之卑字，崇聚僄輕無義小人以為私客，數離深宮之固，挺身晨夜，與群小相隨，烏集雜會，飲醉吏民之家，亂服共坐，流湎媟嫚，溷淆無別，黽勉遁樂，晝夜在路，典門戶、奉宿衛之臣執干戈而守空宮，公卿百僚不知陛下所在，積數年矣。
「王者以民為基，民以財為本，財竭則下畔，下畔則上亡。是以明王愛養基本，不敢窮極，使民如承大祭。今陛下輕奪民財，不愛民力，聽邪臣之計，去高敞初陵，改作昌陵，役百乾溪，費擬驪山，靡敝天下，五年不成而後反故。百姓愁恨感天，饑饉仍臻，流散冗食，餧死於道，以百萬數。公家無一年之畜，百姓無旬日之儲，上下俱匱，無以相救。《詩》云：『殷鑒不遠，在夏后之世。』願陛下追觀夏、商、周、秦所以失之，以鏡考己行，有不合者，臣當伏妄言之誅！
「漢興九世，百九十餘載，繼體之主七，皆承天順道，遵先祖法度，或以中興，或以治安；至於陛下，獨違道縱欲，輕身妄行，當盛壯之隆，無繼嗣之福，有危亡之憂，積失君道，不合天意，亦以多矣。為人後嗣，守人功業如此，豈不負哉！方今社稷、宗廟禍福、安危之機在於陛下，陛下誠肯昭然遠寤，專心反道，舊愆畢改，新德既章，則赫赫大異庶幾可銷，天命去就庶幾可復，社稷、宗廟庶幾可保！唯陛下留神反覆，熟省臣言！」
帝性寬，好文辭，而溺於燕樂，皆皇太后與諸舅夙夜所常憂；至親難數言，故推永等使因天變而切諫，勸上納用之。永自知有內應，展意無所依違，每言事輒見答禮。至上此對，上大怒。衛將軍商密擿永令發去。上使侍御史收永，敕過交道廄者勿追；御史不及永，還。上意亦解，自悔。
上嘗與張放及趙、李諸侍中共宴飲禁中，皆引滿舉白，談笑大噱。時乘輿幄坐張畫屏風，畫紂醉踞妲己，作長夜之樂。侍中、光祿大夫班伯久疾新起，上顧指畫而問伯曰：「紂為無道，至於是虖？」對曰：「《書》云：『乃用婦人之言』，何有踞肆於朝！所謂眾惡歸之，不如是之甚者也！」上曰：「苟不若此，此圖何戒？」對曰：「『沉湎於酒』，微子所以告去也。『式號式呼』，《大雅》所以流連也。《詩》、《書》淫亂之戒，其原皆在於酒！」上乃喟然歎曰：「吾久不見班生，今日復聞讜言！」放等不懌，稍自引起更衣，因罷出。時長信庭林表適使來，聞見之。後上朝東宮，太后泣曰：「帝間顏色瘦黑。班侍中本大將軍所舉，宜寵異之；益求其比，以輔聖德！宜遣富平侯且就國！」上曰：「諾。」上諸舅聞之，以風丞相、御史，求放過失。於是丞相宣、御史大夫方進奏「放驕蹇縱恣，奢淫不制，拒閉使者，賊傷無辜，從者支屬並乘權勢，為暴虐，請免放就國。」上不得已，左遷放為北地都尉。其後比年數有災變，故放久不得還。璽書勞問不絕。敬武公主有疾，詔徽放歸第視母疾。數月，主有瘳，後復出放為河東都尉。上雖愛放，然上迫太后，下用大臣，故常涕泣而遣之。
邛成太后之崩也，喪事倉卒，吏賦斂以趨辦，上聞之，以過丞相、御史。冬，十一月，己丑，冊免丞相宣為庶人，御史大夫方進左遷執金吾。二十餘日，丞相官缺，群臣多舉方進者；上亦器其能，十一月，壬子，擢方進為丞相，封高陵侯。以諸吏、散騎、光祿勳孔光為御史大夫。方進以經術進，其為吏，用法刻深，好任勢立威；有所忌惡，峻文深詆，中傷甚多。有言其挾私詆欺不專平者，上以方進所舉應科，不以為非也。光，褒成君霸之少子也，領尚書，典樞機十餘年，守法度，修故事，上有所問，據經法，以心所安而對，不希指苟合；如或不從，不敢強諫爭，以是久而安。時有所言，輒削草蒿，以為章主之過以奸忠直，人臣大罪也。有所薦舉，唯恐其人之聞知。沐日歸休，兄弟妻子燕語，終不及朝省政事。或問光：「溫室省中樹，皆何木也？」光嘿不應，更答以它語，其不洩如是。
上行幸雍，祠五畤。
衛將軍王商惡陳湯，奏「湯妄言昌陵且復發徙；又言黑龍冬出，微行數出之應。」廷尉奏「湯非所宣言，大不敬。」詔以湯有功，免為庶人，徙邊。
上以趙後之立也，淳于長有力焉，故德之，乃追顯其前白罷昌陵之功，下公卿，議封長。光祿勳平當以為：「長雖有善言，不應封爵之科。」當坐左遷巨鹿太守。上遂下詔，以常侍閎，侍中、衛尉長首建至策，賜長、閎爵關內侯。將作大匠萬年佞邪不忠，毒流眾庶，與陳湯俱徒敦煌。
初，少府陳咸，衛尉逢信，官簿皆在翟方進之右；方進晚進，為京兆尹，與咸厚善。及御史大夫缺，三人皆名卿，俱在選中，而方進得之。會丞相薛宣得罪，與方進相連，上使五二千石雜問丞相、御史，咸詰責方進，冀得其處，方進心恨。陳湯素以材能得幸於王鳳及王音，咸、信皆與湯善，湯數稱之於鳳、音所，以此得為九卿。及王商黜逐湯，方進因奏「咸、信附會湯以求薦舉，苟得無恥。」皆免官。
是歲，琅邪太守朱博為左馮翊。博治郡，常令屬縣各用其豪桀以為大吏，文、武從宜。縣有劇賊及它非常，博輒移書以詭責之，其盡力有效，必加厚賞；懷詐不稱，誅罰輒行。以是豪強懾服，事無不集。
孝成皇帝上之下永始三年（丁未，公元前一四年）
春，正月，己卯晦，日有食之。
初，帝用匡衡議，罷甘泉泰畤，其日，大風壞甘泉竹宮，折拔畤中樹木十圍以上百餘。帝異之，以問劉向，對曰：「家人尚不欲絕種祠，況於國之神寶舊畤！且甘泉、汾陰及雍五畤始立，皆有神示氐感應，然後營之，非苟而已也。武、宣之世奉此三神，禮敬敕備，神光尤著。祖宗所立神祇舊位，誠未易動。前始納貢禹之議，後人相因，多所動搖。《易大傳》曰：『誣神者殃及三世。』恐其咎不獨止禹等！」上意恨之，又以久無繼嗣，冬，十月，庚辰，上白太后，令詔有司復甘泉泰畤、汾陰后土如故，及雍五畤、陳寶祠、長安及郡國祠著明者，皆復之。
是時，上以無繼嗣，頗好鬼神、方術之屬，上書言祭祀方術得待詔者甚眾，祠祭費用頗多。谷永說上曰：「臣聞明於天地之性，不可惑以神怪；知萬物之情，不可罔以非類。諸背仁義之正道，不遵《五經》之法言，而盛稱奇怪鬼神，廣崇祭祀之方，求報無福之祠，及言世有仙人，服食不終之藥，遙興輕舉、黃治變化之術者，皆奸人惑眾，挾左道，懷詐偽，以欺罔世主。聽其言，洋洋滿耳，若將可遇，求之，蕩蕩如繫風捕景，終不可得。是以明王距而不聽，聖人絕而不語。昔秦始皇使徐福發男女入海求神采藥，因逃不還，天下怨恨。漢興，新垣平、齊人少翁、公孫卿、欒大等皆以術窮詐得，誅夷伏辜。唯陛下距絕此類，毋令奸人有以窺朝者！」上善其言。
十一月，尉氏男子樊並等十三人謀反，殺陳留太守，劫略吏民，自稱將軍；徒李潭、稱忠、鍾祖、訾順共殺並，以聞，皆封為侯。
十二月，山陽鐵官徙蘇令等二百二十八人攻殺長吏，盜庫兵，自稱將軍；經郡國十九，殺東郡太守及汝南都尉。汝南太守嚴訢捕斬令等。遷訢為大司農。故南昌尉九江梅福上書曰：「昔高祖納善若不及，從諫如轉圜，聽言不求其能，舉功不考其素，陳平起於亡命而為謀主，韓信拔於行陳而建上將；故天下之士雲合歸漢，爭進奇異，知者竭其策，愚者盡其慮，勇士極其節，怯夫勉其死。合天下之知，並天下之威，是以舉秦如鴻毛，取楚若拾遺，此高祖所以無敵於天下也。孝武皇帝好忠諫，說至言，出爵不待廉、茂，慶賜不須顯功，是以天下布衣各厲志竭精以赴闕廷，自衒鬻者不可勝數，漢家得賢，於此為盛。使孝武皇帝聽用其計，昇平可致，於是積屍暴骨，快心胡、越，故淮南王安緣間而起；所以計慮不成而謀議洩者，以眾賢聚於本朝，故其大臣勢陵，不敢和從也。方今布衣乃窺國家之隙，見間而起者，蜀郡是也。及山陽亡徒蘇令之群，蹈藉名都、大郡，求黨與，索隨和，而亡逃匿之意，此皆輕量大臣，無所畏忌，國家之權輕，故匹夫欲與上爭衡也。士者，國之重器。得士則重，失士則輕。《詩》云：『濟濟多士，文王以寧。』廟堂之議，非草茅所言也。臣誠恐身塗野草，屍並卒伍，故數上書求見，輒報罷。臣聞齊桓之時，有以九九見者，桓公不逆，欲以致大也。今臣所言，非特九九也，陛下距臣者三矣，此天下士所以不至也。昔秦武王好力，任鄙叩關自鬻；繆公行伯，由余歸德。今欲致天下之士，民有上書求見者，輒使詣尚書問其所言，言可採取者，秩以升斗之祿，賜以一束之帛，若此，則天下之士，發憤懣，吐忠言，嘉謀日聞於上，天下條貫，國家表裡，爛然可睹矣。夫以四海之廣，士民之數，能言之類至眾多也；然其俊桀指世陳政，言成文章，質之先聖而不繆，施之當世合時務，若此者亦無幾人。故爵祿束帛者，天下之砥石，高祖所以厲世摩鈍也。孔子曰：『工欲善其事，必先利其器。』至秦則不然，張誹謗之罔以為漢驅除，倒持泰阿，授楚其柄。故誠能勿失其柄，天下雖有不順，莫敢觸其鋒，此孝武皇帝所以闢地建功，為漢世宗也。
「今陛下既不納天下之言，又加戮焉。夫鳶鵲遭害，則仁鳥增逝，愚者蒙戮，則智士深退。間者愚民上疏，多觸不急之法，或下廷尉而死者眾。自陽朔以來，天下以言為諱，朝廷尤甚，群臣皆承順上指，莫有執正。何以明其然也？取民所上書，陛下之所善，試下之廷尉，廷尉必曰『非所宜言，大不敬，』以此卜之，一矣。故京兆尹王章，資質忠直，敢面引廷爭，孝元皇帝擢之，以厲具臣而矯曲朝；及至陛下，戮及妻子。且惡惡止其身，王章非有反畔之辜而殃及室家，折直士之節，結諫臣之舌。群臣皆知其非，然不敢爭，天下以言為戒，最國家之大患也！願陛下循高祖之軌，杜亡秦之路，除不急之法，下無諱之詔，博覽兼聽，謀及疏賤，令深者不隱，遠者不塞，所謂『闢四門，明四目』也。往者不可及，來者猶可追。方今君命犯而主威奪，外戚之權，日以益隆。陛下不見其形，願察其景！建始以來，日食、地震，以率言之，三倍春秋，水災亡與比數，陰盛陽微，金鐵為飛，此何景也？漢興以來，社稷三危：呂，霍，上官；皆母后之家也。親親之道，全之為右，當與之賢師良傅，教以忠孝之道。今乃尊寵其位，授以魁柄，使之驕逆，至於夷滅，此失親親之大者也。自霍光之賢，不能為子孫慮，故權臣易世則危。《書》曰：『毋若火，始庸庸。』勢陵於君，權隆於主，然後防之，亦無及已！」上不納。
