欽定四庫全書
　　資治通鑑考異卷二十八
　　宋　司馬光　撰
　　後梁紀上
　　太祖開平元年正月張顥徐温殺楊渥親信十餘人〈歐陽史四年正月渥視事陳璠等侍側温顥擁牙兵入拽璠等下斬之渥不能止由是失政按璠等已死於宣州今從十國紀年〉
　　三月甲辰唐帝禪位〈實錄薛居正五代史唐餘錄皆云四月唐帝御札敕宰臣張文蔚等備法駕奉迎梁朝而無日五代通録云四月丁未丁未四月一日也舊唐書云三月甲辰甲辰三月二十七日也唐年補錄三月二十七日甲子降此御札四月戊辰朱全忠即位尤為差誤按此年三月戊寅朔四月丁未朔今從舊唐書〉
　　楊凝式諫父渉押傳國寶〈陶兵五代史補曰凝式恐事泄即日佯狂時謂之風子按周世宗實錄凝式本傳仕梁未嘗有疾唐同光初知制誥始以心疾罷明宗時及清泰帝末俱以心恙罷官天福初致仕在洛有風子之號非梁初佯狂也今不取〉
　　四月朱全昱責帝滅唐社稷〈王仁裕玉堂閑話曰骰子數匝廣王全昱怱駐不擲顧而白梁祖再呼朱三梁祖動容廣王曰你愛他爾許大官職乆逺家族得安否於是大怒擲戲具於堦下抵其盆而碎之喑嗚眦睚數目不止今從王禹偁五代史闕文〉
　　戊辰大赦〈梁實錄編遺錄薛史唐餘錄皆不云大赦今從歐陽史〉
　　五月契丹阿保機不受代〈蘇逢吉漢髙祖實錄曰契丹本姓大賀氏後分八族一曰利皆邸二曰乙室活邸三曰實活邸四曰納尾邸五曰頻没邸六曰内㑹雞邸七曰集解邸八曰奚嗢邸管縣四十一縣有令八族之長皆號大人稱刺史常推一人為王建旗鼔以尊之毎三年第其名以相代莊宗列傳曰咸通末其王曰習爾疆土稍大累來朝貢光啓中其王曰欽德乗中原多故北邊無備遂蠶食諸部逹靼奚室韋之屬咸被驅役漢髙祖實錄唐餘錄皆曰僖昭之際其王邪律河保機怙彊恃勇距諸族不受代自號天皇王後諸族邀之請用舊制保機不得已傳旗鼔且曰我為長九年所得漢人頗衆欲以古漢城領本族率漢人守之自為一部諸族諾之俄設䇿復併諸族僭稱皇帝土地日廣大順中後唐武皇遣使與之連和大㑹於雲州東城延之帳中約為昆弟莊宗列傳又曰及欽德政衰阿保機族盛自稱國王天祐二年大冦我雲中太祖遣使連和因與之面㑹於雲州東城延入帳中約為兄弟謂曰唐室為賊臣所簒吾以今冬大舉弟助我精騎二萬同収汴洛保機詐諾保機既還欽德以國事傳之賈緯備史云武皇㑹保機故雲州城結以兄弟之好時列兵相去五里使人馬上持盃往來以展酬酢之禮保機喜謂武皇曰我蕃中酋長舊法三年則罷若他日見公復相禮否武皇曰我受朝命鎮太原亦有遷移之制但不受代則可何憂罷乎保機由此用其敎不受諸族之代趙志忠虜庭雜紀云太祖諱億番名阿保謹父諱幹里太祖生而智入部落主愛其雄勇遂退其舊至遙輦氏歸本部立太祖為王又云凡立王則衆部酋長皆集㑹議其有德行功業者立之或災害不生羣牧孳盛人民安堵則王更不替代茍不然其諸酋長㑹衆部别選一名為王故主以蕃法亦甘心退焉不為衆所害又曰有韓知古韓頴康枚王奏事王郁皆中國人共勸太祖不受代新唐書載契丹八部名與漢髙祖實錄所載八族名多不同蓋年祀相逺虜語不常耳其實一也阿保機云我為長九年則其在國不受代乆矣非因武皇之敎也今從漢髙祖實錄又唐餘錄前云乾寧中劉仁恭鎮幽州保機入寇仁恭擒其妻兄𫐠律阿鉢由此十餘年不能犯塞下乃云大順中與武皇㑹於雲中按大順在乾寧前乾寧二年仁恭方為幽州節度大順中未也又武皇謂曰唐室為賊臣所篡吾以今冬大舉此非大順中事唐餘錄誤也又編遺錄開平二年五月契丹王阿保機及前國王欽德貢方物然則於時七部猶在也〉
　　晉王與阿保機連和〈唐太祖紀年錄太祖以阿保機族黨稍盛召之天祐二年五月阿保機領其部族三十萬至雲州東城帳中言事握手甚歡約為兄弟旬日而去留男骨都舍利首領沮禀梅為質約冬初大舉渡河反正㑹昭宗遇盜而止歐陽史曰梁將篡唐晉王李克用使人聘於契丹阿保機以兵三十萬㑹克用於雲州東城握手約為兄弟期共舉兵擊梁按雲州之㑹莊宗列傳薛史皆在天祐四年而紀年錄獨在天祐二年又云約今年冬同收汴洛㑹昭宗遇盜而止如此則應在天祐元年昭宗崩已前不應在二年也且昭宗遇盜則尤宜興兵討之何故止也按武皇云唐室為賊臣所篡此乃四年語也其冬武皇寢疾蓋以此不果出兵耳今從之〉
　　甲午敬翔為崇政院使〈實錄四月辛未以翔知崇政院事五月甲午詔樞宻院宜改為崇政院始命翔為院使蓋崇政院之名先已有之至是始併樞密院職事悉歸崇政院耳〉
　　六月楚秦彦暉破淮南兵執劉存等〈編遺錄天祐四年四月湖南軍陳邵告㨗淮南㓪州水陸合勢奔衝其境馬殷出舟師於劉陽江口大破賊黨生擒偽鄂州節度使劉存按薛史梁紀馬殷奏破淮寇在六月十國紀年呉史劉存攻楚在五月敗在六月楚史亦然編遺錄誤也〉
　　七月曲裕卒以其子顥為節度使〈諸書不見顥於裕何親按薛史六月丙辰𥙿卒七月丙申以靜海行營司馬權知留後曲顥起復為安南都䕶充節度使既云起復知其子也〉九月蜀王即皇帝位〈莊宗列傳太祖厭代建自帝於成都年號武成薛史唐餘錄天祐五年九月建自帝於成都年號武成九國志此年七月即帝位明年改元宋庠紀年通譜天祐四年秋稱帝次年改元歐陽史十國紀年天復七年九月即位明年改元今從之〉
　　二年正月晉王命克寧等立存勗〈五代史闕文世傳武皇臨薨以三矢付莊宗曰一矢討劉仁恭汝不先下幽州河南未可圖也一矢擊契丹且曰阿保機與吾把臂而盟結為兄弟誓復唐家社稷今背約附梁汝必伐之一矢滅朱温汝能成善志死無恨矣莊宗藏三矢於武皇廟庭及討劉仁恭命幕吏以少牢告廟請一矢盛以錦囊使親將負之以為前驅凱旋之日隨俘馘納矢于太廟伐契丹滅朱氏亦如之按薛史契丹傳莊宗初嗣世亦遣使告哀賂以金繒求騎軍以救潞州契丹荅其使曰我與先王為兄弟兒即吾兒也寧有父不助子耶許出師㑹潞平而止廣本劉守光為守文所攻屢求救於晉晉王遣將部兵五千救之然則於時莊宗未與契丹及守光為仇也此蓋後人因莊宗成功撰此事以誇其英武耳〉五月牛存節救澤州〈歐陽史云存節從康懷英攻潞州為行營排陳使晉兵已破夾城存節以餘兵歸行至天井關聞晉兵攻澤州而救之梁列傳澤州將䧟河南尹張宗奭召龍虎統軍牛存節謀之存節帥本軍及右神武羽林等軍往應接上黨回師至天井關即引衆前救澤州薛史亦同按存節若自夾城遁歸則先過澤州後至天井關豈得已過而返救之也今從梁列傳及薛史〉
　　周德威退保髙平〈莊宗列傳朱温傳云李存璋進攻澤州刺史王班棄城而去澤潞皆平今不取〉
　　張顥徐温共謀弑𢎞農王〈呉錄顥使紀祥陳暉黎璠孫殷等執渥於寢室弑之不言徐温蓋徐鉉為温諱耳薛史因之而江南别錄有獨用左衙兵事歐陽史云温顥共遣盜殺渥約分其地以臣於梁按温與顥分掌牙兵温若不同謀顥必不敢獨弑渥今從江南别錄十國紀年張顥欲稱淮南留後送款於梁以淮南易蔡州節制徐温曰揚 --（『昜』上『旦』之『日』與『一』相連）州距汴州往返僅三千里軍府踰月無主必亂不若有所立然後圖之按顥稱留後則有主矣今不取〉
　　鍾泰章斬顥〈呉錄作鍾章十國紀年作鍾泰章今從之〉
　　秦彦暉入朗州雷彦恭奔廣陵〈梁太祖實錄云丁酉朗州軍前奏㨗彦恭沒溺於江今從紀年〉
　　十月丁巳帝還大梁〈編遺錄在乙卯今從實錄薛史〉
　　三年四月保大節度使李彦博〈編遺錄五代史作彦容今從劉恕廣本〉六月乙未朔劉知俊以同州叛〈實錄六月庚戍知俊據本部反削奪官爵興師討伐編遺錄六月乙未初奏本道軍民遮留尋聞擒使臣及將送鳯翔蓋編遺据奏到之日實錄据削奪之日也〉
　　七月商州將吏斬李稠〈薛史稠棄郡西奔本州將吏以都牙校李玫權知州事歐陽史商州軍亂逐其刺史李稠稠奔於岐實錄丙寅陜州奏商州刺史李稠棄郡迯山谷又曰商州將吏以稠驅虜士庶西遯追斬無遺暫令都押衙李玫主州事今從之〉
　　王班鎮襄州〈薛史作王珏今從實錄〉
　　劉玘為亂兵所立逃來〈姚顗明宗實錄薛史玘傳皆云翌日受賀衙庭享士伏甲幕下中筵盡斬其亂將以聞以功為復州刺史按梁祖實錄八月丁酉賜玘王延順物以其違逆將之難來歸編遺錄斬李洪等敕云始扶劉玘既奔竄以歸明若使玘翌日便斬亂將襄州何由至九月始収復蓋玘脫身歸朝及梁亡入唐妄云斬亂將自誇大史官不能考察從而書之耳〉
　　八月楊師厚救晉州破周德威〈實錄云殺戮生擒賊將蕭萬通等賊由是棄寨而遁莊宗實錄云汴軍至䝉沆周德威逆戰敗之斬首二百級師厚退絳州是役也小將蕭萬通戰没師厚進營平陽德威収軍而退二軍各言勝㨗然既殺蕭萬通師厚何肯退保絳州既敗而退豈得復進營平陽德威既戰勝安肯便収軍蓋晉軍實敗走莊宗實錄妄言耳〉
　　十一月羅紹威乞骸骨以其子周翰為天雄節度副使〈梁功臣列傳朝廷自開創有大事皆降使咨訪紹威有謀慮亦馳簡獻替或中途相遇意互合者十得五六太祖嘆曰竭忠力一人而已又曰子三人長廷規司農卿尚安陽公主又尚金華公主早卒次周翰起復雲麾將軍充天雄節度留後尋檢校司徒正授魏慱節度使亦早卒次曰周敬薛史亦同實錄己亥以司門郎中羅廷規充魏愽節度副使知府事仍改名周翰時鄴王紹威病日甚慮以後事故奏請焉莊宗列傳紹威卒温以其子周翰嗣政莊宗實錄紹威厚率重斂傾府藏以奉温小有違忤温即遣人詬辱紹威方懷愧恥悔自弱之謀乃潛収兵市馬隂有覆温之志而賂温益厚温恠其曲事慮蓄奸謀而莫之察乃賜紹威妓妾數人皆承嬖愛未半載温却召還以此得其隂事内相矛楯薛史又云開平四年夏詔金華公主出家為尼居於宋州𤣥靜寺蓋太祖推恩於羅氏令終其婦節也唐餘錄歐陽史皆同惟唐莊宗實錄獨異按均帝時趙巖等言羅紹威前恭後倨太祖毎深含怒似與此言合然梁祖若聞紹威有隂謀必不使周翰更居魏疑後唐史以紹威與梁最親疾之而載此傳聞之語今從衆書廷規更名周翰亦恐實錄之誤〉
　　四年三月夏州殺李彜昌推族父仁福為帥〈薛史仁福本党項托跋氏唐末托跋思恭以破黄巢功賜姓故仁福之族亦姓李歐陽史云不知其於思諫為親踈也按仁福諸子皆連彜字則於彜昌必父行也〉
　　五月劉守光兼義昌節度使〈實錄是歲五月以義昌留後劉繼威為義昌節度使八月又云以守光兼義昌節度使不言置繼威於何處或者復為留後不然守光兼幽滄節度使繼威但為滄州節度使皆不可知今兩存之〉
　　十二月楚王殷遣吕師周討辰溆蠻〈湖湘故事吕師周斬潘金晟於武崗其年十月十一日辰州宋鄴溆州昌師益一時歸投馬氏今從十國紀年〉
　　龐巨昭劉昌魯降于楚〈湖湘故事龐巨曦本唐末邕容等州防禦使聞馬氏令公以征南歩軍指揮使李瓊知桂州軍事領兵士収服嶺外昭梧象桞互蒙賀桂等州巨曦聞此雄勢謂諸首領曰李瓊有破竹之勢若長驅兵馬此來侵吞吾境其將柰何時容南指揮使莫彦昭對曰李瓊兵馬其勢已雄必然輕敵今欲燒毁城内軍儲且各入山峒抛州城與李瓊𠉀纔入州却依前出諸山峒兵士復攻之堅守旬月之間城内必無軍糧外無救應方可制造攻具再攻擊之必取勝也龐巨曦曰吾毎至中宵獨占氣象馬氏合當五十餘年興覇湖外茍五十年對壘安知孰非是以憂疑不暇遂至深夜斬莫彦昭於私第明日以其故密走事宜於湖南又曰天復末甲子十有二月容南龐巨曦深慮廣南劉巖不道加害於己遂差小吏間路密馳書欵歸於馬氏是時湖南遣澧州刺使姚彦章領馬歩軍八千徑往容南巨曦遂帥萬餘衆歸於馬氏又曰髙州防禦使劉昌魯以廣南先主劉巖欲併吞嶺外數召昌魯欲藉没其家族昌魯知之乃刺血寫書投馬氏具述懸急湖南遂遣捉生指揮使張可球部轄兵馬於界首應接一行三千餘口歸於馬氏今從十國紀年〉乾化元年正月丙戌朔日食〈李昊屬書丁亥朔日食今從實錄等諸書〉五月以劉巖為清海節度使〈十國紀年甲辰太祖授陟清海節度使陟復名巖按薛史僣偽傳云前偽漢劉陟胡賔王劉氏興亡録髙祖巖皇考葬叚氏得石版有篆文曰隱台巖因名其三子是先名巖後名陟也呉越備史乾化四年廣帥彭城巖遣陳用拙來使吳錄天祐十四年南海王劉巖自立為漢唐烈祖實錄天祐十四年劉陟僣位改名巖梁太祖實錄乾化元年五月以清海節度副使劉陟為節度使二年四月以韋戩為潭廣和叶使云廣守淪謝其母弟巖為軍情所戴七月友珪加劉巖檢校太𫝊薛史梁末帝紀貞明五年九月削奪廣州節度使劉巖官爵呉越備史載制詞亦云彭城巖蓋嗣節度使後復名巖也惟莊宗實錄同光三年二月廣南劉陟遣何詞來使莊宗列傳自嗣立至建號皆云劉陟衆說不同未知孰是今以其首尾名巖故但稱劉巖云〉
　　六月劉守光欲稱帝囚王瞳史彦羣等〈莊宗列傳劉守光傳云朱温命偽閤門使王瞳供奉官史彦章等使燕冊守光為河北道採訪使六月汴使至守光令所司定尚父採訪使儀注取二十四日受冊朱温傳亦云史彦章莊宗實錄作史彦璋編遺錄薛史皆作史彦羣今從之又莊宗實錄三月己丑鎮州遣押衙劉光業至言劉守光凶淫縱毒欲自尊大請稔其惡以咎之推為尚父乙未上至晉陽宫召張承業謀將等議討燕之謀諸將亦云宜稔其禍上令押衙戴漢超持墨制及六鎮書如幽州其辭曰天祐八年三月二十七日天德軍節度使宋瑶振武節度使周德威昭義節度使李嗣昭易定節度使王處直鎮州節度使王鎔河東節度使尚書令晉王謹奉冊進盧龍横海等軍節度檢校太師兼中書令燕王為尚書令尚父五月六鎮使至汴使亦集六月守光令有司定尚父採訪使儀則梁太祖實錄都不言守光事惟編遺錄云三月壬辰差閤門使王瞳受㫖史彦羣齎國禮賜幽州劉守光甲午守光連上表章率以鎮定既與河東結懽兼同差使請當道却行天祐年號事守光尋捉王瞳史彦羣上下一行並囚禁數日後放出按莊宗實錄及南唐列祖實錄皆云三月辛亥晉王遣戴漢超推守光為尚父辛亥三月二十七日也壬辰乃三月初八日王瞳等安得已在幽州甲午乃三月十日守光安得上表云六鎮推臣為尚父編遺録月日多差誤今不取〉八月守光以史彦羣為御史大夫〈編遺錄云御史臺副使今從莊宗實錄〉十一月髙萬興奏収鹽州〈實錄開平三年六月丁未靈武韓遜奏収復鹽州擒偽刺史李繼直已下六十二人至此年降髙行存下云鹽州與吐蕃党項犬牙相接為二境咽喉之地又烏池鹽醝之利戎羌意未嘗息唐建中初為吐蕃所䧟⿰其墉而去由是銀夏寧延洎于靈武歲以河南河東山南淮南青徐江浙等道兵士不啻四萬分護其地謂之防秋貞元九年朝政稍暇乃命副元帥渾瑊總兵三萬復取其地建百雉焉自是虜塵乃息邊患遂止唐代革命又復失之今纔動偏師遽収襟要國之右臂瘡疣其息哉李茂貞養子多連繼字開平三年所収似屬鳯翔今又収復云唐革命失之前後必一誤或者開平既得又失之也〉
　　二年二月帝至白馬撲殺孫騭等〈梁祖實錄云賜自盡今從莊宗實録〉三月𬃷強卒詐降擊李周彜〈莊宗實錄頃之周彛晝寢左右未至其人抽擔擊周彛首踣於地求兵仗不獲周彛大呼左右救至獲免卒睨周彛曰吾比欲倳刄於朱温之腹非圖爾也誤矣編遺錄云時有一百姓來投軍中李周彛収於部伍間謂周彛曰請賜一劒願先登以収其牆未許間忽然抽茶擔子揮擊周彛頭上中擔幾仆於地左右擒之先是𬃷強邑中遣來令詐降本意欲窺筭招討使楊師厚斯人不能辨乃誤中周彛按此卒從周彛請劒周彛不許而令負擔豈不知周彛非温也又帝王與將帥居處侍衞不同豈容不識而誤中之若本欲殺楊師厚則似近之今既可疑皆不取〉
　　五月單廷珪與周德威遇於龍頭岡〈莊宗實錄作牟頭岡今從莊宗列傳莊宗實錄四月己邜朔周德威擒單廷珪進軍大城莊薛史及莊宗列傳周德威傳云五月七日擒廷珪十二日次大城莊今從之〉
　　六月張厚殺韓建〈莊宗實錄九月建遇害今從薛史〉
　　七月楊師厚殺潘晏據魏博〈梁功臣列傳楊師厚傳云太祖初弃天下郡府乘間為亂甚衆魏之衙内都指揮使潘晏與大將臧延範趙訓將謀反變有宻告者師厚布兵擒捕斬之七月除魏博節度使薛史師厚傳略同今從莊宗列傳朱友珪傳及莊宗實錄〉
　　八月龍驤軍潰〈莊宗列傳友珪傳云重霸據懷州為亂壯健者團結於鞏村將為朱温雪恥明宗實錄杜晏球傳云龍驤軍作亂欲入京城已至河陽今按梁祖實錄戊子鄭州奏稱懷州屯駐龍驤騎軍潰散十一日夜至州南十五里鞏村安下及五鼓分隊逃逸安得據懐州及至河陽事也〉
　　十月晉王遇康懷貞於解縣〈莊宗同光四年實錄莊宗列傳薛史唐餘錄朱友謙傳皆云與汴軍遇於平陽大破之今從莊宗天祐九年實錄〉
　　三年正月甲子友珪改元鳯厯〈莊宗列傳云七日實錄云庚戌友珪祀圎丘改元今從薛史〉
　　二月均王激怒龍驤軍〈莊宗列傳朱友真傳及薛史歐陽史末帝紀云左右龍驤都戍汴友真偽作友珪詔追還洛下莊宗實錄云友珪疑而召之按梁太祖實錄云丙戌東京言龍驤軍凖詔追赴西京軍情不肯進發實友珪徴之非友真偽作詔但激怒言坑之耳〉
　　三月帝更名鍠乆之又名瑱〈薛史云貞明中更名瑱諸書皆無年月今因名鍠終言之〉
　　戴思逺為保義節度使〈薛史思逺傳云貞明中為邢州留後屬張萬進殺劉繼威命思逺鎮之按萬進殺繼威在前今從本紀〉
　　髙行珪使弟行周為質於晉軍〈莊宗實錄行周作行温張昭周太祖實錄云燕城危䠞甲士亡散劉守光召元行欽行欽部下諸將以守光必敗赴召無益乃請行欽為燕帥稱留後行欽無如之何乃謂諸將曰我為帥亦須歸幽州衆然之行欽以行珪在武州慮為後患乃令人於懷戍掠得其子縶之自隨至武州行欽謂行珪曰將士立我為留後共汝父子同行先定軍府然後降太原若不從必殺汝子行珪曰大王委尔親兵遂圖叛逆吾死不能從也其子泣告行珪行珪謂曰元公謀逆何以徇從與尔訣矣行珪城守月餘城中食盡士有飢色行珪乃召集居人謂之曰非不為父老惜家屬不幸軍士乏食可斬予首出降即坐見寧帖行珪為治有恩衆泣曰願出私糧濟軍以死共守乃夜縋其弟行周為質於晉軍乞兵救援周德威命李嗣本李嗣源安金全救武州比至行欽解圍矣嗣源與行珪追躡至廣邉軍行欽帥騎拒戰行珪呼謂行欽曰與公俱事劉家我為劉家守城爾則僣稱留後誰之過也今日之事何勞士衆與君抗衡以决勝負行欽驍猛騎射絶衆報曰可行周馬足微蹶將踣嗣源躍馬救之撾擊行欽幾墜行欽正身引弓射嗣源中髀貫鞍嗣源抜矢凡八戰控弦七發矢中行欽猶沬血酣戰不解是夜行欽窮䠞固廣邊軍晉兵圍之嗣源遣人告之曰彼此戰將不假言諭事勢可量亟來相見必保功名翌日行欽面縛出降李嗣源酌酒飲之撫其背曰吾子壯士也養為假子臨敵擒生必有所獲名聞軍中荘宗實錄薛史紀及元行欽傳明宗實録皆云行欽間行珪降晉帥兵攻之惟周大祖實錄髙行周傳云行欽稱留後行珪城守不從然恐行周卒時去燕亡已乆行周名位尊顯門生故吏虛羙其兄弟故與諸說特異今從衆書〉
　　王從珂為李嗣源子〈張昭於國初修唐廢帝實錄云廢帝諱從珂明宗皇帝之元子也母曰宣憲皇后魏氏鎮州平山人中和末明宗徇地山東留戍平山得魏后帝以光啓元年正月二十三日生於外舍屬趙人負盟用兵不息音問阻絶帝甫十嵗方得歸宗時明宗為禆將性闊達不能治生曹后亦疏於畫略生計所資惟宣憲而已曹后未有息𦙍幹家宣室帝與部曲王建立皇甫立代北徃來供饋曹后憐之不異所生薛史末帝諱從珂本姓王氏鎮州人也母宣憲皇后魏氏以光啓元年生帝於平山景福中明宗為武皇騎將略地至平山遇魏氏虜之帝時年十餘歲明宗養為己子劉恕取廢帝錄以為明宗即位後不立從珂而欲立從榮從榮死傳位從厚故人皆謂從珂為養子按張昭仕明宗為史官異代修廢帝錄無所諱避而不言養子事似可信然李克用光啟元年以前未嘗徇地山東又從珂若果是明宗子明宗必不捨之而立從榮從珂亦當不服今從薛史〉
　　七月蜀太子元膺殺唐道襲〈九國志建將七夕出游先一日元膺召諸軍使及諸王宴飲邸第中且議七夕從行之禮而集王宗翰等不至又曰詰朝元膺入白建曰潘峭毛文錫離間兄弟將圖不軌又曰及聞唐襲徴兵乃遣伶官安悉香諭軍使全殊率天武甲士以自衞又曰明日徐瑶常謙與懷勝軍使嚴璘等恊謀以所部兵挾元膺以逐唐襲元膺介馬率卒過其兄宗賀之門召與同進宗賀曰兵起無名不敢奉命又曰建急召宗侃宗賀及諸軍使令以兵討寇乃逐唐襲至城西斬之盡殺屯營兵又自大安門登陴以入攻瑶謙等歐陽史曰元膺與伶人安悉香軍將喻全殊率天武兵自衞召大將徐瑶常謙率兵出拒襲與襲戰神武門襲中流矢墜馬死十國紀年丁朱元膺令軍使喻全殊帥天武兵自衞戊申徐瑶常謙及左大昌軍使王承燧等各帥所部兵奉元膺攻唐道襲道襲自私第被甲乗馬過王宗賀門邀之宗賀曰兵起無名且不奉詔公宜緩行元膺遣天武將唐據帥親兵逐道襲至城西斬之据九國志云徐瑶等挾元膺以逐唐襲似襲在宫中欲逐出之也歐陽史云元膺召瑶等率兵出拒襲攻東宫而元膺拒之紀年云瑶等奉元膺攻道襲襲自私第被甲乗馬似道襲出在外第元膺就攻之也按道襲止以挾君自重既勸蜀主發兵自衞豈肯更出在外第必止於禁中也蓋瑶等引兵攻宫禁以求道襲道襲以屯營兵出拒戰兵敗走至城西為唐據所殺耳九國志又云元膺介馬率卒過其兄宗賀之門召與同進是元膺邀宗賀也紀年云道襲自私第被甲乗馬過宗賀門邀之是道襲邀宗賀也按道襲私第安得有兵觀宗賀所荅之辭似語太子非語道襲也若遇道襲宜勸之速入宿衞豈得云公宜緩行也潘炕言太子非有它志陛下宜面諭大臣以安社稷蓋當時蜀主聞亂既信道襲之言又不忍討太子無决然號令故炕言太子無它志當召大臣討徐瑶等為亂者耳九國志云令宗侃等出討寇乃逐唐襲至城西斬之是官軍斬襲也若然何故明日遽加襲贈謚乎此必誤也〉