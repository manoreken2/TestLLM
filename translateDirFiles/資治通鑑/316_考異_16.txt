欽定四庫全書
　　資治通鑑考異卷十六
　　宋　司馬光　撰
　　唐紀八
　　上元二年正月壬子斬劉展〈實録云乙卯平盧兵馬使田神功生擒逆賊劉展舊神功𫝊亦然今從劉展亂紀〉
　　平盧軍大掠江淮〈劉展亂紀孫待封降以下事在二月今因展敗終言之〉
　　二月李光弼與史思明戰於邙山官軍大敗〈實錄曰史思明潜遣間諜反説官軍曰洛中將士乆戌思歸士多不睦魚朝恩以為然乃告光弼及僕固懷恩衞伯玊等曰可速出軍以掃殘冦光弼等然之今從舊光弼𫝊實錄曰光弼懷恩敗績歩兵死者數萬今從舊思明𫝊〉二月甲午衞伯玉破史朝義〈實錄作甲子按長歴此月丙戌朔下有戊戌當作甲午〉
　　朝義殺思明〈河洛春秋曰思明混諸嫡庶以少者為尊唯愛所鍾即為繼嗣欲殺朝義追朝清為偽太子左右泄之父子之隙自此始搆邠志曰三月思明乗勝欲下陜城使朝義率銳卒北路先往已自宜陽引衆繼之今從實錄舊𫝊〉
　　又殺朝清等〈實錄朝義既殺思明宻遣使馳至范陽殺偽太子朝英及偽皇后辛氏并不附己者數十人偽范陽留守張通儒知有變遂引兵戰於城中數日戰不利死者數千人通儒被斬於亂兵中薊門紀亂曰思明既王有數十州之地年餘朝興遂為皇太子朝興辛氏之長男特為思明所愛嗜酒好色兇獷頑戾招集幽薊惡少與其年齒相類者百人為左右皆彎弓利劍飾以丹雘珠玉帶佩印雕鏤金銀控弦揮刃常如見敵以南行大將子弟統之毎與其黨飲宴酒酣爇燎其鬚髪或以銅彈丸撃之以頥顙為的血流至地無楚痛之色則賞巵酒少似頻蹙乃鞭之從脛至踵或至數千困絶將殞方捨之𠉀稍愈復鞭之有杖六七千不死者姬妾皆思明所掠良家子有不稱命則殺之亦有以湯鑊死者既火焚湯沸令壯士抱而投之初宛轉呌呼須臾骨肉糜爛旁人皆毛䜿股栗朝興笑臨而觀之以所策毬杖於鑊中撞擊顔色自若上元二年三月甲寅使使告㨗云王師敗績于洛北斬首萬餘級勒其六宫及朝興備車馬為赴洛之計賊庭之黨相慶踊躍呌喚聲振天地十餘日又宦者二人𫝊思明偽敕云收兵陜虢以朝興為周京留守仍勒馳驛速𤼵并辛氏已下續行朝興大喜其宦者朝義偽遣之人莫知也時朝義已殺思明僣位潜勒偽左散騎常侍張通儒戸部尚書康孝忠與朝興衙將髙鞫仁髙如震等謀誅朝興其日朝興速召工匠與其母妻造寳鈿鞍勒搜索庫藏修乗騎之具并命左右各備行裴唯數十人侍衞思明留駿馬百餘匹在其廐中朝興出入馳驟每日則於桑乾河飲之通儒將入潜令康孝忠從數十人持兵詣飲處馳取其馬閉於城南毗沙門神之院通儒與鞫仁領歩兵十餘人入其日華門偽皇城留守劉象昌逢之驚問其故通儒顧左右斬之俄而朝興腹心衞鳴鶴又問亦斬之子城擾亂朝興惶怖猶能擐甲持兵與親信二三十人出拒奔走於廐中取馬馬盡逸唯留馬一匹朝興乗而䇿之不前遂步戰通儒立白旗招朝興之黨降者捨罪復官爵惡少等雖沐朝興之錫 --（右上『日』字下一横長出，類似『旦』字的『日』與『一』相連）賚亦怨其無道鞭捶降者大半朝興猶從十餘人接戰弓矢所𤼵無不中者中者皆應弦沒羽通儒軍披靡所傷者數十百人退出子城外人不知甲兵之故皆惶恐潜匿通儒於城門拒戰良乆日已云暮朝興衆寡不敵走匿城上之逍遥樓遂失其所通儒兵入禁中刼掠金帛思明朝興妻衣服皆盡夜半蕃將曹閔之於樓上擒獲之朝興曰我兄弟六七人朝興一身斬之何益髙如震對曰以殿下殘酷人各有怨心朝興曰乞放此一度後更不敢執者皆笑又謂閔之曰此腰帶三十兩黄金新造謹奉將軍閔之曰殿下但死腰帶閔之自解取左右益笑縊以弓弦斷其首函送洛陽偽侍中向閏客特受思明委託朝興亦甚敬憚至是惶怖走入私第不自安匍匐待罪通儒領之勒馳驛赴洛通儒收朝興黨與悉誅之思明驍將辛萬年特有寵於朝興又與鞠仁如震等友善為兄弟當誅朝興之黨也通儒有意於萬年及令行刑遂忘之至是敕鞠仁如震所萬年首送鞫仁置酒與萬年同飲謂曰張尚書令殺弟故相報萬年稽首但乞快死鞫仁抗聲曰只可兄弟謀取通儒終不肯殺弟於是如震萬年領其部曲百餘人入子城斬通儒於子城南廊下城中擾亂又殺其素不快者軍將數人共推偽中書令阿史那承慶為留守函通儒等首使萬年送洛陽誣其欲以薊城歸順朝義聞之使使令向閏客所在却廻為留守鞫仁如震等各從數百人被甲廵城城中人心彌懼承慶為留守一兩日又不自安遞相疑阻於是領蕃兵數十騎出子城至如震宅門立令屈將軍暫要相見如震不虞有難馳至馬前承慶斬之應聲而殞承慶入東軍與偽尚書康孝忠招集蕃羯鞫仁聞如震遇害驚而且怒統麾下軍討之相逢於宴設樓下接戰自午至酉鞫仁兵皆城旁少年驍勇勁㨗馳射如飛承慶兵雖多不敵大敗殺傷甚衆積尸成丘承慶孝忠出城收散卒東保潞縣又南掠屬縣野營月餘徑詣洛陽自陳其事城中蕃軍家口盡踰城相繼而去鞫仁令城中殺胡者皆重賞於是羯胡俱殪小兒皆擲於空中以戈承之髙鼻類胡而濫死者甚衆時鞫仁在城中最尊使使奏朝義以承慶等反向閏客行至貝州承朝義命㢠將至衆官迎之鞫仁嚴兵不出閏客甚懼戒其子弟從者無帶軍器從數人而入鞫仁待之於日華門閏客望見下馬執手相慰鞫仁亦抗禮還營閏客但専守子城端坐餘不敢輙有所問奏承慶等使㢠朝義以鞫仁為燕京都知兵馬使五月甲戍朝義以為太常卿李懐仙為御史大夫范陽節度使燕州頗有兵甲故委腹心鞫仁聞之意不快也無何懐仙至從羸馬數千自薊城南門入鞫仁不出迎之於日華門懐仙至卑身過禮立談約為兄弟結盟相固期同保燕邦以奬其主鞫仁意少解懐仙以薊縣為節度院雖在節制鞫仁兵五千餘人皆不受命十數日懐仙待之彌厚毎衙皆降階交接鞫仁亦不為之屈既而懐仙命饗軍士中宴鞫仁疑有變兵皆驚走還營被甲懐仙憂懼無計遂囚其衙將朱希彩責以驚軍中之罪其夜鞫仁將襲懐仙遇大雨持疑未決徹明遂止單騎至節度門懐仙已潜備壯士待之鞫仁趨入懐仙亦不改常禮與坐良乆乃問驚軍之罪問已關顧左右拉殺之立捨希彩自暮春至夏中兩月間城中相攻殺凡四五死者數千戰闘皆在坊市閭巷間但兩敵相向不入人家剽刧一物盖家家自有軍人之故又百姓至於婦人小童皆閑習弓矢以此無虞六月丙申宣思明遺誥發喪將相百寮縞素哭於其聽政樓前卑幼相視而笑笑聲與哭聲參半焉朝義又追向閏客赴洛陽加懐仙燕京留守河洛春秋初朝義令人以書與向貢并阿史那王殺朝清朝清既受父命常有君臨之心惟以毬獵為務車下勇敢之士僅三十人毎日教習然其殘酷頗有父風而加婬亂幽州士庶無不吁嗟向貢髙乆仁等既見諸將之書又聞思明已死因説朝清曰昨有宻㫖令大王主器承祧其事尤重今敵國猶在上又未還倘更移恩於人誠恐自貽窘廹朝清然之是日顧左右各令辭訣便自飾裝髙乆仁高如震等及其無備率壯士數百人潜入子城門阿史那王向貢等共率二百人繼至朝清時在卧内僕妾侍側忽聞兵士問是何人門人曰三軍叛乃擐甲登樓責譲向貢等髙如震乃於樓下佯戰朝清自援弓射之凡斃數人阿史那軍佯北朝清下樓向貢等令人擒殺之向貢攝知軍事經四十日阿史那又殺向貢阿史那又稱長史三日後斬髙乆仁以其首梟之殺朝清故也髙如震還固守與阿史那相持城中分兩軍經五日以燕州街為界各自禦備遞相捉搦不得往来阿史那從經略軍領諸蕃部落及漢兵三萬人至宴設樓前與如震㑹戰如震不利乃使輕兵二千人於子城東出直至經略軍南街腹背而擊之并招漢軍萬餘人阿史那軍敗走於武清縣界野營後朝義使招之盡歸東都應是胡面不擇少長盡誅之於是朝義偽授李懐仙幽州節度髙如震旅拒之中承阿史那遁逃之後野行草次人各持兵糗糧芻茭非戮不應朝義令兵士悉為商賈白衣先行至幽州盡被捉為團練懐仙方自統五千餘騎直冦薊門髙如震將欲出師以抗其命慮其卒叛因出迎之懐仙實内圖之且外示寛宥大行誘募咸捨厥𠎝於是士衆帖然競皆欣戴乃大賞設經三日因衆前却乃遣髙如震幽州遂平舊𫝊亦云朝義令人殺偽太子朝英新傳作朝清今從河洛春秋及新𫝊餘從薊門紀亂〉
　　五月李光弼為河南副元帥都統河南等八道〈實録舊紀皆云光弼都統河南淮南山南東江東五道唐歴㑹要為河南淮南東西山南東荆南五道劉展亂紀又有江西浙東浙西凡八道按袁晁亂浙東光弼討平之則是浙東亦其統内也今從之〉
　　十月崔圓署李藏用楚州刺史〈劉展亂紀曰初劉展既平諸將爭功醻賞未及李藏用崔圓乃署藏用為楚州刺史領二城而居盱眙按實錄七月藏用已除浙西節度副使盖恩命未到耳〉建丑月祀圓丘太一壇〈實錄建子月戊戍冬至其日祀昊天上帝己亥詔以来月一日祭圓丘及太一壇又云建丑月辛亥以河南節度使来瑱為太子少保又云有丁未己酉庚戍日事又云建丑月辛亥朔拜南郊祭太一壇按瑱𫝊未嘗為河南節度使及少保實錄設剰此一日事其冬至祀上帝盖有司攝祭非親祀也〉
　　寳應元年建辰月以来瑱為十六州節度使〈舊𫝊無注云領三州今從實錄〉
　　臧希讓為山南西道節度使〈肅宗實錄作希液代宗實錄有𫝊作希譲今從之〉李輔國引元載代蕭華〈舊華𫝊云肅宗寢疾輔國矯命罷華相今從輔國傳〉四月乙丑夜李輔國程元振收捕越王係叚恒俊丁卯殺張后并係及兖王僴〈肅宗實錄曰張后因太子監國謀誅輔國其日使人以上命召太子語之太子不可乙丑后矯上命將喚太子程元振知之宻告輔國丙寅元振與輔國夜勒兵於三殿前使人收捕越王及同謀内侍朱光輝段恒俊等百餘人殺之移皇后於别殿其夜六宫内人中官等驚駭奔走及明上崩代宗實錄曰乙丑皇后召上既夜輔國元振勒兵捕係幽后丁卯肅宗崩係傳乙丑后召太子丙寅夜元振輔國勒兵捕係幽后是日俱為輔國所害舊肅宗紀丁卯宣遺詔是日上崩代宗紀乙丑皇后矯詔召太子輔國元振衞從太子入飛龍廐以俟變是夕勒兵於三殿收係及朱光輝馬英俊等丁卯肅宗崩新本紀丙寅閑廐使李輔國飛龍廐副使程元振遷皇后于别殿殺越王係兖王僴是夜皇帝崩代宗録唐歴統紀係𫝊皆以叚恒俊為馬英俊按張后以乙丑日召太子迨夜不至則必知有變矣輔國等安能待至來夜然後勒兵收係等乎盖收係等在乙丑之夜也今從代宗實錄舊代宗紀新舊𫝊皆云兖王僴寶應元年薨而代宗實錄羣臣議係僴之罪云二王同惡共扇姦謀盖僴亦與謀也今從之〉
　　五月庚辰郭子儀收王元振及其同謀四十人皆殺之〈實錄曰子儀至軍撫循士衆潜問罪人得害國貞者王元禮等四十人為首者斬餘並決殺邠志曰七月郭公到朔方行營舊𫝊曰三月子儀辭赴鎮汾陽家𫝊曰建辰月十一日𤼵上都二十七日至絳州五月一日斬元振等三十人今元振名從諸書月日從家𫝊人數從實録〉
　　尚衡殷仲卿相攻於兖鄆〈衡上元元年為淄青節度使此年五月田神功自淄青移兖鄆六月衡自賔客為常侍七月仲卿自左羽林大將軍為光禄卿而得相攻於兖鄆者盖衡猶未離淄青仲卿亦在彼雖有新除官皆未肯出朝也〉
　　田神功等憚李光弼威名〈舊𫝊曰朝義乗北邙之勝寇申光等十三州自領精騎圍李岑於宋州將士皆懼請南保揚 --（『昜』上『旦』之『日』與『一』相連）州光弼徑赴徐州以鎮之遣田神功擊敗之又曰初光弼將赴臨淮在道舁疾而行監軍使以袁晁方擾江淮光弼兵少請保潤州以避其鋒光弼不從徑往泗州光弼未至河南也田神功平劉展後逗留於揚 --（『昜』上『旦』之『日』與『一』相連）州尚衡殷仲卿相攻於兖鄆来瑱旅拒於襄陽及光弼輕騎至徐州史朝義退走田神功遽歸河南尚衡殷仲卿来瑱皆懼其威名相繼赴鎮按光弼既使田神功擊敗朝義則是神功已還也實錄今年八月袁晁始䧟台州借使當時已擾江淮則自泗州在潤州不得謂之避其鋒也今從新𫝊〉六月罷李輔國中書令〈舊𫝊輔國欲入中書作謝表閽吏止之曰尚父罷相不應復入此門輔國氣憤而言曰老奴死罪事郎君不了請歸地下事先帝上猶優詔答之按此乃對上之語非對閽吏之語也今從唐紀〉
　　来瑱擒裴茙〈舊茙𫝊曰瑱設具於江津以俟之茙初聲言假道入朝及見瑱即云奉代旦欲視事瑱報曰瑱已奉恩命復任此茙惶惑喻其麾下曰此言必妄遂引射瑱軍因與瑱兵交戰茙軍大敗按瑱若設具相見則茙豈得遽射瑱軍而交戰今從瑱𫝊〉
　　八月袁晁改元寳勝〈栁燦正□位歴宋庠紀年通譜皆改元昇國今從新書〉裴冕貶施州刺史〈代宗實錄秘書監韓潁中書舍人劉烜善𠉀星歴乾元中待詔翰林頗承恩顧又與李輔國昵狎時上軫憂山陵廣詢卜兆潁等不能精慎妄有否臧因是得罪配流嶺南既行賜死于路初冕為僕射數論時政遂兼御史大夫充山陵使以李輔國權重有恩乃奏輔國所親信劉烜為判官潜結輔國烜得罪乃連坐焉今從舊程元振𫝊〉
　　十月盗竊李輔國之首〈舊𫝊曰盗殺李輔國携首臂而去統紀曰輔國悖於明皇上在東宫聞而頗怒及踐阼輔國又立功難於顯戮密令人刺之斷其首棄之溷中又斷右臂馳祭泰陵中外莫測後杭州刺史杜濟語於人曰嘗識二武人為牙門將曰某即害尚父者今從舊𫝊〉
　　回紇鞭魏琚韋少華等遣雍王适歸營〈代宗實錄曰雍王奉行詔命辭色不屈虜亦不敢失禮時人難之時官軍合圍將誅無禮王以東略之故止之又曰㑹中數萬人駭愕失色雍王正色叱之可汗遂退建中實錄曰上堅立不屈此盖史官虚美耳今從舊回紇𫝊〉
　　雍王留陜州〈代宗實錄戊辰元帥雍王帥僕固懐恩等諸軍及回紇兵馬進𤼵陜州東討留英人朝恩為後殿是日又詔河東道節度使自澤州路入今從唐歴及舊朝義𫝊〉
　　十一月薛嵩以四州張忠志以五州降〈舊懐恩𫝊曰嵩以相衞洛郡趙州降于李抱玉李寳臣以深恒定易四州降于雲京代宗實錄曰張忠志以趙定深恒易五州歸順又曰史思明授忠志恒趙節度使今從舊王武俊𫝊〉
　　僕固瑒敗賊于下博史朝義奔莫州〈河洛春秋曰朝義戰敗走歸范陽途經衡水僕固瑒領蕃漢兵一十五萬趂及朝義接戰敗之是夏涉秋苦雨陂湖流注河東兵馬使李竭誠成徳軍將李令崇咸統精兵亦革面来王競為掎角其漳河及諸津渡船悉是虜獲朝義遣人致命竟不應續令散顧舟船並皆掠盡四路俱絶諸將或請戰或請降朝義不悦田承嗣上疏與朝義曰臣聞兵勢兩軍成敗由將衆寡不敵全㓕在權昔劉主敗於白帝曺公破於赤壁陸遜黄蓋皆以權道取之今部統之師皆自疲頓主客勢倍勞逸力殊若驅而令戰未見其利請用車五十乗於古夏康王城北作三箇車營車上皆設棚排倒戈為禦每車甲士二人持兵而伏隨軍子女羅於帳中毎營輜重分列其次營後選二萬人布偃月陣凡敵衆我寡則設此陣左右有險亦設此陣左右竒軍亦設此陣各令猛將主之左者東南行右者西南行令去車營十里餘營前選精卒五千人鴈行陣使之接戰不勝則退於偃月陣後前軍既却敵必至車營愛其珍玩必將攻取𠉀其兵縱陣勢已分然後桴鼔齊鳴前後俱至貔虎奮踊鹵楯争先左軍西行右軍東邁皆取古城之南令首尾相屬伏兵之𤼵料敵必驚後軍之来自然斷絶前後既不相救中軍又遇精兵服色相亂不敗何待今文景義主左軍逹于義感主右軍足下自主中軍若其不㨗老臣請以弱卒五千為足下吞之朝義覽疏大悦因用其計官軍敗績喪師三千餘級僕固瑒大振退師數十里由是朝義得達莫州朝義既敗官軍威聲復振凡所追集人莫已違鳩集舟航并連牌栰先濟輜重兼及老弱方以軍南行若有攻擊僕固瑒令吏士各顧所部以抗其鋒朝義乃整師徒一時北濟僕固瑒亦連船艦宵濟趨之今從舊懐恩𫝊〉
　　代宗廣徳元年正月甲辰朝義首至京師〈河洛春秋曰朝義東投廣陽郡不受北取潞縣漁陽擬投兩蕃至榆關李懐仙使使招迴却至漁陽過從潞縣至幽州城東阿婆門外於巫閭神廟中兄弟同被絞縊而死乃授首與駱奉仙經一日諸軍方知歸莫州城下舊僕固懐恩𫝊曰寳應二年三月朝義至平州石城縣温泉柵窮蹙走入長林自縊懐仙使妻弟徐有濟𫝊其首以獻史朝義𫝊二年正月李懐仙於莫州生擒之送欵来降梟首至闕下實錄寳應元年十一月己亥僕固懐恩上言幽州平河北州縣盡平史朝義為亂兵所戮𫝊首上都舊紀寳應二年十月河北州郡悉平李懐仙以幽州降田承嗣以魏州降沈既濟建中實錄二年正月賊將李懐仙擒朝義以降山東平唐歴三月甲辰李懐仙擒史朝義梟首獻至闕下盡以所管来降年代記寳應元年十二月己亥僕固懐恩上言史朝義為亂兵所殺𫝊首上都二年正月甲申朝義梟首至闕新紀廣徳元年正月甲申朝義自殺其將李懐仙以幽州降按諸軍圍朝義於莫州已在去年十一月末而河洛春秋云圍城四十日懐恩舊𫝊亦云攻守月餘日然則朝義之死必在今年正月明矣諸書皆云朝義此年正月被殺而實録在元年十一月舊紀因之又脱十一月字懐恩𫝊誤以正月為三月甲申正月十日甲辰三十日也新本紀盖據年代記但年代記元年冬十一月己亥朝義死亦與實録同若正月被殺不應十日首級已至長安疑甲申自殺甲辰𫝊首至闕新紀止用年代記甲申至闕為自殺日未知何所據今從唐歴以甲辰𫝊首至京師〉
　　七月張維嶽等屯沁州〈邠志作張如岳今從實録唐歴〉
　　八月駱奉仙奏僕固懷恩謀反〈實錄癸未懐恩旋師次于汾州逗留不進監軍使駱奉仙以聞上以功髙不之罪優詔慰勞之又曰懐恩頓軍汾上監軍使駱奉仙因公宴言有所指懐恩已萌二心肆口酬對奉仙不告而出乗𫝊上聞上以功髙容之叱奉仙出待懐恩如舊懐恩憚奉仙益不自安邠志曰寳應二年河朔既平詔太原節度使辛雲京及僕固懐恩各以其軍送回紇還蕃既踰關辛公率其輕兵先入太原懐恩怒其不告曰辛君有虞於我也回紇至辛公館于城外致牛酒以犒之懐恩欲因回紇規其城壁隂導回紇請觀佛寺辛公許之既入城見羅兵於諸街蕃人大驚辟易而去今從舊懐恩𫝊〉
　　十月髙暉降吐蕃〈汾陽家𫝊八月吐蕃次涇寜州遣感激軍使髙暉禦之戰敗執暉九月至便橋實錄十月庚午吐蕃冦涇州辛未犯奉天武功按今涇州東去邠州三程邠州南去奉天二程不應庚午冦邠州辛未已至奉天盖史官據奏到日書之耳叚公家𫝊九月二十日吐蕃冦涇原節度使髙暉降之十一月一日䧟邠州節度使張藴竒棄城遁舊本紀九月己丑吐蕃冦涇州刺史髙暉以城降因為吐蕃鄉導十月辛未犯京畿新本紀九月乙丑涇州刺史髙暉叛附于吐蕃十月庚午吐蕃䧟邠州辛未冦奉天武功今月從實錄而不取其實〉
　　庚寅吐蕃悉衆遁去〈舊吐蕃𫝊曰子儀帥部曲數百人及其妻子僕從南入牛心谷駞馬車牛數百兩子儀遲留未知所適行軍判官中書舍人王延昌監察御史李萼謂子儀曰令公身為元帥主上䝉塵于外今吐蕃之勢日逼豈可懐安于谷中何不南趨商州漸赴行在子儀遽從之延昌曰吐蕃知令公南行必分兵来逼若當大路事即危矣不如取玉山路而去出其不意子儀又從之子儀之隊千餘人出路狹隘連延百餘里人不得馳延昌與萼恐狭徑被追前後不相救至倒迴口遂與子儀别行踰絶澗登七盤趨于商州先是六軍將張知節與麾下數百人自京城奔于商州大掠避難朝官士庶及居人資財鞍馬已有日矣延昌與萼既至說知節曰將軍身掌禁兵軍敗而不赴行在又恣其下虜掠何所歸乎今郭令公元帥也已欲至洛南將軍若整頓士卒喻以禍福請令公来撫之圖收長安此則將軍非常之功也知節大悦其時諸軍將臧希譲髙昇彭體盈李惟詵等數人各有部曲家兵數十騎相次而至又從其計皆相率為軍約不侵暴延昌留于軍中主約蕚以數騎往迎子儀去洛南十餘里及之遂與子儀迴至商州諸將大喜皆遵其約束吐蕃將入京師也前光祿卿殷仲卿逃難而出至藍田紏合敗兵及諸驍勇願從者百餘人南保藍田以拒吐蕃其衆漸振至于千人子儀既至商州募人往探賊勢羽林將軍長孫全緒請行全緒至韓公堆仲卿得官軍兵勢益壯遂相為表裏仲卿二百餘騎逰奕直渡滻水吐蕃懼問百姓百姓皆紿之曰郭令公大軍不滿百數吐蕃以為然遂抽軍而還汾陽家傳曰公以三十騎獨御宿川略山而東公西望國門涕不自勝謂延昌曰為舍人計何以復國延昌欷歔不能對公謂曰料諸將散卒必逃商於若速行收合散卒兼武關兵數日夜内却出藍田設疑兵為斾屯於韓公堆吐蕃必懼我而退乃相與速驅之過藍田公與延昌議曰散兵至商州必官吏不守則兵亂而人潰使延昌問道中宿至商州果如所議延昌以公之言廵撫之亂乃止潰乃復今從之〉李日越殺髙暉〈新魚朝恩𫝊曰朝恩遣劉徳信討斬之今從實錄〉
　　郭子儀斬王甫〈實錄曰有武將王甫等誘長安惡少數百人集六街鼔於朱雀街大鼔之吐蕃聞之震懾乗夜而遁汾陽家𫝊曰射生將王甫猛而多力自補御史大夫領五百騎二千步卒兼補官屬以謀作亂甲午公𤼵商州冬十一月壬寅公次滻水之右王甫知公之來也於城中堅列行陣戈矛若林指揮其間按甲不出人勸公必不可入公以三十騎徐進曽不少懼令𫝊呼王甫甫應聲伏烏合之徒一時而退邠志曰郭公屯商州十二月一日率諸軍五萬餘人出藍田去城百里而軍城中相𫝊言大軍將至西戎懼焉三日馬家小兒張小君李酒盞射生官王甫等五百餘人夜半聚六街鼔入于子城雷擊天門街中仍分其衆建旗諸門吐蕃以為大軍夜至相率遁去小君使報郭公七日郭公全師入于京師繫小君酒盞王甫等責之曰吾軍未至汝設詐以畏吐蕃吐蕃知之怒汝焚爇宫闕從容而去豈不由汝乎命斬之遂以破賊收城聞舊子儀𫝊曰全緒遣禁軍舊將王甫入長安隂結豪俠為内應一日齊擊鼔於朱雀街蕃軍惶駭而去又曰射生將王甫自署為京兆尹聚兵二千人擾亂京城子儀召甫殺之詔子儀權京城留守吐蕃傳曰吐蕃餘衆尚在城軍將王甫及御史大夫王仲昇頓兵自苑中入椎鼔大呼仲卿之兵又入城吐蕃皆奔走若如邠志所言是子儀殺甫而攘其功計子儀必不為也子儀勲業今古推髙凌凖作書多攻其短疑有宿嫌不可盡信今從汾陽家𫝊及子儀舊𫝊〉
　　十二月程元振私入長安京兆擒之以聞〈實錄如此仍云將圖進取舊𫝊元振服縗麻於車中入京城以規任用與御史大夫王仲昇飲酒為御史所彈今從實錄參以舊𫝊〉二年正月合劒南東西川為一道以嚴武為節度使〈舊𫝊武為京兆少尹以史思明阻兵不之官出為綿州刺史遷東川節度使上皇誥兩川合為一道拜武劒南節度使新𫝊武為少尹坐房琯貶巴州乆之遷東川餘同舊𫝊按思明阻兵河洛京兆少尹何妨之官此年始合東西川為一道豈上皇誥所合新舊𫝊皆誤〉
　　二月焦暉白玉攻僕固瑒殺之張維嶽殺焦暉白玉而竊其功〈汾陽家𫝊曰開府盧諒公先使汾州慰諭及還惡不比於己者好賂於己者公捶殺之邠志曰郭公使牙官盧諒之軍如岳賂諒使信其言郭公以如岳殺瑒聞詔優之諸將云云郭公乃理諒罪棒殺之今參取二書昴職名從邠志〉
　　戊寅郭子儀如汾州〈實錄廣徳元年十二月丁酉僕固瑒為帳下張維嶽所殺以其衆歸郭子儀懐恩聞之棄營脫身遁走吐蕃按朔方兵所以不附僕固氏者以子儀為之帥也縦不在子儀領朔方節度使之後亦當在領河東副元帥之後也而實錄二年正月丁卯子儀為朔方節度使汾陽家𫝊二年正月子儀充河東副元帥河中節度使癸亥代宗三殿宴送二十六日發上都二月至河中兼朔方節度大使戊寅往汾州甲申還至河中邠志二年正月二十日詔郭公加河中節度河東副元帥二十九日加朔方節度二月僕固瑒率軍攻榆次逾旬不㧞云云然則瑒死決不在去年十二月今因子儀如汾州并言之〉
　　八月僕固懷恩引回紇吐蕃十萬衆入冦〈舊子儀𫝊云數十萬衆懐恩𫝊云誘吐蕃十萬衆按汾陽家傳實不過十萬〉
　　河中節度副使崔㝢〈五月已罷河中節度今猶有副使者盖言其前官也〉
　　九月白孝徳敗吐蕃于宜祿〈實錄癸巳孝徳敗吐蕃一千餘衆於宜祿生擒蕃將數人按汾陽家𫝊二十六日賊先軍次宜祿然則前八日孝徳豈得已敗吐蕃於宜祿乎實錄誤也〉十月懷恩引回紇吐蕃至邠州白孝徳郭晞閉門拒守〈汾陽家𫝊晞屢破吐蕃今從實錄舊子儀𫝊曰虜冦邠州子儀在涇陽子儀令長男朔方兵馬使曜率師拒之與白孝徳閉門拒守按實錄及晞𫝊皆云晞拒懐恩破之子儀𫝊云曜誤也〉
　　虜攻邠州不克涉涇而遁〈實錄十月辛未夜郭晞遣馬步三千人於邠州西斬賊營殺千餘人生擒八十三人俘大將四人十一月乙未懐恩及吐蕃等自潰京師戒嚴汾陽家𫝊曰十月七日公誓師曰明日有冦爾其備之及夜出兵數萬陣于西門之外廣布旗幟如十萬軍未曙懐恩吐蕃回紇吐渾等已陣于乾陵北辰二十里懐恩等初謂無備欲襲之既而見陣兩蕃大駭不敢戰而懐恩頃為公所馭懾公之威又遁初軍中偶語夜中出兵與鬼鬬耳及未曙冦已至矣軍中所以服公之先知也賊至于邠州營于北原十三日攻其東門不克十四日横陣于南原請戰晞等與之連戰大破之追奔數十里二十一日涉涇而還邠志懐恩冦邠涇十七日衆渡涇水郭晞率衆禦之戰于邠郛我師敗績懐恩覆其陣泣曰此等昔為我兒我教其射反為他人致死於我惜哉明日引軍南出舊郭晞𫝊曰懐恩誘虜再冦邠州陣于涇北晞乗其半濟而擊之大破獯虜斬首五千級連戰皆㨗吐蕃𫝊曰郭晞於邠州西三十里令精騎斫懐恩營破五千衆斬首千餘級生擒八十五人降其大將四人諸書載邠寧戰守勝敗事各不同今從汾陽家𫝊以實錄參之〉十一月叚秀實殺暴卒〈此出栁宗元段太尉逸事狀叚公家𫝊曰廣徳二年正月白孝徳授邠寧節度使七月大軍西還頗有俘掠又以邠土經冦未暇耕耘乃謀頓軍奉天取給畿内時倉廩匱竭吏人潜竄軍士公行𤼵掘兼施捶訊閭里怨苦逺近彰聞孝徳知之力不能制公戯謂賔朋曰若使余為軍𠉀不令至是行軍司馬王稷以其言啓于白孝徳即日以公為都虞候兼權知奉天縣事浹旬而軍不犯禁逾月而路不拾遺永泰元年孝徳奉詔歸邠州表公進封張掖郡王北庭行軍邠寧都虞𠉀據實錄時晞官為左常侍宗元云尚書誤也又按實錄廣徳二年十月吐蕃㓂邠州孝徳晞閉城固守汾陽家𫝊其年九月公使陳回光與孝徳議邊事於汾州則孝徳不以永泰元年始歸邠州陳翃誤也逸事狀又云先是太尉在涇州為營田官涇大將焦令諶取人田自占數十頃給與農曰田熟歸我半是嵗大旱野無草農以告諶曰我知入數而已不知旱也督責益急且饑死無以償即告太尉太尉判狀辭甚巽使人來諭諶諶盛怒召農者曰我畏叚某耶何敢言我取判鋪背上以大杖擊二十垂死輿来庭中太尉大泣曰乃我困汝即自取水洗去血裂裳衣瘡手注善藥旦夕自哺農者然後食取騎馬賣市榖代償使勿知淮西寓軍帥尹少榮剛直士也入見諶大罵曰汝誠人邪涇州野如赭人且飢死而必得榖又用大杖撃無罪者叚公仁信大人也而汝不知敬今叚公唯一馬賤賣市穀入汝又取不恥凡為人傲天災犯大人擊無罪者又取仁者穀使主人出無馬汝將何以視天地尚不愧奴𨽻耶諶雖暴抗然聞言則大愧流汗不能食曰吾終不可以見叚公一昔自恨死按叚公别𫝊大歴八年焦令諶猶存盖宗元得於𫝊聞其實令諶不死也〉