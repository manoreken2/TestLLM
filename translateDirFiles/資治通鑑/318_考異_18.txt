欽定四庫全書
　　資治通鑑考異卷十八
　　宋　司馬光　撰
　　唐紀十
　　建中二年正月戊辰李寳臣薨〈建中實録云三月三日寳臣卒疑奏到之日也今從徳宗實録谷沉燕南記曰忠志末年唯納妖妄之人兼陰陽術數謟媚茍且之軰爭獻圖諜稱有尊位詐作朱草靈芝鑿石上作名字又於後堂院結壇場 --（『昜』上『旦』之『日』與『一』相連）清齋菜食置金杯玉斚銀盤云甘露神酒自至其内又言天符下降忠志自謂命符上天將吏罔有諫者使行文牒布告州縣云靈芝朱草王者之瑞輙生壇上香滿院中靈石呈祥天符飛應甘露如蜜神酒盈杯匪我所求不期自至各牒管内郡縣宜令知悉同為喜慶也既而日為妖妄者更相矯云不日當有天神下降持金箱玉印而至然後即大位為天所授也四方皆自歸伏不待征討海内坐而定矣忠志大悦多以金銀羅錦異物賞之陰陽妖妄者自知虚偽恐事泄見誅共言相公宜服甘露靈芝草湯即天神降速忠志一任妖者遂於湯中宻著毒藥既飲畢便失音三日而卒舊𫝊亦以為然按方士妖妄必為一府所疾所憑恃者寳臣一人耳若酖殺寳臣身在府中逃無所之安能免死乎計方士雖愚必不為此蓋時人見寳臣曾飲其湯遇疾而死以為方士所酖谷沉承而書之耳〉
　　五月田悦將兵數萬圍臨洺〈馬燧𫝊悦自將兵三萬圍邢州次臨洺燕南記悦自統馬歩五千人應援今從悦𫝊〉
　　六月加李希烈漢南北招討使〈徳宗實録五月己巳加淮寜節度李希烈南平郡王漢南漢北通知諸道兵馬使招撫處置使希烈𫝊曰山南東道節度使梁崇義拒捍朝命迫脅使臣二年六月詔諸道節度率兵討之加希烈南平郡王兼漢北都知諸道兵馬招撫處置使今從建中實録〉七月楊炎罷相〈舊𫝊曰初炎之南來途經襄漢固勸梁崇義入朝崇義不能從己懷反側尋又使其黨李舟奉使馳説崇義因而拒命遂圖叛逆皆炎迫而成之至是徳宗欲假希烈兵勢以討崇義炎又固言不可上不能平㑹徳宗嘗訪宰相羣臣中可以大任者盧𣏌薦張鎰嚴郢而炎舉崔昭趙恵伯上以炎論議踈濶遂罷炎相建中實録曰炎與盧杞同執大政𣏌形神詭陋夙為人所䙝而炎氣岸髙俊在執政時方病飲食無節或為糜飱别食中間毎登堂㑹食辭不能偶讒者乗之謂杞曰楊公鄙公不欲同食杞銜之舊制中書舎人分署局書六曹以平表執中廢其職杞議復之以䟽其煩炎不可𣏌曰𣏌不才幸措足於斯亦當有運用以荅天造寧常奉𣏌之手乎因宻啟中書主書有過咎者有詔逐之炎怒曰中書吾局也政之不修吾自理之設不理當共議何陰訴而越官邪因不相平時淮西節度使李希烈寵任方盛上欲以之平襄陽炎以為不可上曰卿勿復言遂以希烈統之時夏潦方壯澶漫數百里故希烈軍又不得發㑹炎病請急累日杞啟免炎相以悦之上以為然乃使中官朱如玉就第先論㫖翌日遷左僕射謁謝之日㤙㫖甚渥杞大懼按沈既濟為炎所引故建中實録言炎罷相與德宗實録頗異今取其可信者書之然舊𫝊云梁崇義之反炎迫而成之亦近誣也〉
　　馬燧李抱真合兵八萬東下壺關〈舊田悦𫝊曰七月三日師自壺關東下收賊盧家砦燧𫝊云十一月師次邯鄲恐誤今從悦𫝊燕南記〉
　　燧等大破田悦〈舊李晟𫝊曰戰於臨洺諸軍皆却晟引兵渡洺水乗冰而濟横撃悦軍王師復振撃悦大破之據此則是臨洺戰在冬也與馬燧𫝊十一月師次邯鄲相應實録十二月庚寅馬燧加左僕射又云先是悦遣將康愔領兵圍邢州楊朝光圍臨洺燧與抱真及神䇿將李晟合勢救之大敗賊於雙崗斬楊朝光擒其大將盧子昌乗勝進軍又破悦於臨洺故燧等加官按實録此戰無月日但於馬燧加官時言之今據燧𫝊先敗悦於䨇崗斬楊朝光居五日乃進至臨洺即實録此月癸未衆軍破悦於臨洺也實録在此年冬與此相違燕南記亦云七月燧與抱真兵八萬自潞府東下壺關先收邯鄲盧家砦朝光戰死臨洺城又大破悅悅退走在李正已死前與實録此月相應臨洺之戰疑諸軍已集燧等若未至張伾必不能獨破悦軍新本紀十一月丁丑馬燧及田悦戰於䨇崗敗之不知此日何出必與諸書相違今止從七月〉
　　十月李洧言與海沂刺史王渉馬萬通素有約〈此據舊𫝊也實録萬通以密州降蓋自沂移密〉
　　十一月李納將石隱金〈實録前作隱金後作隱全今從其前〉
　　三年正月馬燧等大破田悅於洹水〈實録閏月庚戍馬燧等破田悦於洹水按舊𫝊燧𫝊洹水之戰李惟岳救兵與田悦兵猶連營相拒又燕南記惟岳見悅在圍故謀歸順然則洹水戰必在惟岳死前實録誤也燕南記又曰燧與抱真雖頻破悦聞李納助軍到乃駐軍𠉀勢畫必取之計去悦軍三十里下營夜坐帳中使心腹人潜領悦兵及小將等五十餘人立帳外燧因矯與兵馬衙官已下高語曰昨日所以頻破田悦兵馬者蓋偶然之事本亦不料有此勝也看悦兵雖敗其將健皆能死戰亦天下之强敵矣今更得李納兵即其勢不小我雖頻利利則有鈍他日田悦更戰大將必須審看便宜如悦直進不可當鋒耳悦帳外兵將徃徃共聞燧語良久曰昨日陳上獲得田悦將健所由領過既至燧大罵曰田悦小賊菽麥未分敢肆猖狂妄動兵馬你有何所解與我相敵汝皆不自由被驅入陳又何過也今矜汝放去敗兵等大歡呌拜謝而去具燧前後言見悦悦召大將喜而謂曰馬燧放言懼我對人罵我此可知矣吾再戰必捷也又恃李納助軍新到乃引兵出洹水又陳燧先伏兵要處佯不勝引退悦使兵盡出逐燧燧引至伏兵處伏兵齊發横截悦軍兩段與抱真縱兵撃之大破悦軍三萬餘人今從馬燧𫝊〉
　　李納軍於濮陽奔還濮州〈時濮州治鄄城别有濮陽縣〉
　　朱滔張孝忠大破李惟岳於束鹿〈實録及舊惟岳𫝊止言惟岳一敗按滔𫝊曰滔與孝忠征之大破惟岳於束鹿滔命偏師守束鹿進圍深州惟岳乃統萬餘衆及田悦援兵圍束鹿惟岳將王武俊以騎三千方陳横進滔繒帛為狻猊象使猛士百人䝉之鼓譟奮馳賊馬驚亂隨擊大破之惟岳焚營而遁據此則是惟岳再敗也燕南記孟祐先敗惟岳又敗與滔𫝊相應今從之〉
　　二月田悦遣王侑等説滔滔遣王郅説王武俊〈舊𫝊王郅作王郢今從燕南記〉
　　四月以李士真李長卿為徳棣二州刺史〈燕南記云授士真徳棣兩州觀察團練使今從實録〉
　　田悦遣康愔將萬餘人與馬燧等戰大敗而還〈悦𫝊曰五月悦以救軍將至盡率其衆出戰於御河之上大敗而還燧𫝊曰悦恃燕趙之援又出兵二萬背城而陳燧復與諸軍擊破之今從實録〉
　　借商括僦質所得二百萬緡〈實録借商統計田宅奴婢等估纔餘八萬貫今從舊盧𣏌𫝊𣏌𫝊又曰杜佑計京師帑廩不支數月且得五百萬貫可支半歳用則兵濟矣於是户部侍郎判度支趙輦與韋都賔等謀行括借約罷兵後以公錢還敕既下京兆少尹韋貞督責頗峻長安尉薛萃荷校乗車搜人財貨計富户田宅奴婢等估纔及八十八萬貫又借僦匱質錢共纔及二百萬貫今從實録〉
　　召朱泚於鳳翔示以蠟書〈幸奉天録曰上命還私第但絶朝謁日給酒肉而已以内侍一人監之今從實録及舊𫝊〉
　　貶嚴郢費州刺史〈舊盧𣏌𫝊云貶郢驩州刺史今從實録〉
　　朱滔王武俊大敗官軍堰永濟渠入王莽故河七月馬燧等退保魏縣〈實録六月辛巳朱滔王武俊兵至魏州是日李懷光之師亦至七月庚子馬燧等四節度兵退保魏縣又曰田悦等築堰欲決御河水灌王莾故河以絶我糧道燧令白懷光欲退軍懷光不可抱真晟亦欲決死守之賊築堰愈急勢迫㑹夜乃俱引退燕南記曰六月朱滔武俊懷光俱至懷光即欲戰馬燧抱真不得已從之六月六日懷光等撃滔勝之尋為王武俊所敗其夜決河水絶懷光等西歸之路明日水深三尺餘馬燧與朱滔有外族之親呼滔為表姪使人説滔曰老夫不度氣力與李相公等昨日先陳王大夫善戰海内所知也司徒五郎與商議放老夫等却歸太原諸節度亦各還本道當為奏聞河北地任五郎收取滔見武俊戰勝私心忌其勝己乃謂武俊曰大夫二兄破懷光等氣已沮䘮馬司徒既屈服如此且放去漸圖未晩武俊曰豈冇四五節度兵逾十萬使打賊始經一陳被殺却五萬人將何而目歸見天子今窮蹙詐求退去料不過到洺州界必築壘相待悔難及也滔心明知其事竟絶水放燧等既離魏府城下退行三十里温連魏縣河列營相拒滔雖慙謝武俊終有恨意又同進軍魏橋河東南去懷光營五里移營在七月中旬也邠志曰三年夏詔懷光率邠甲五千兼統諸軍東征六月師及魏郛戰馬陷燕人之衆師入賊營取其寳貨馬公燧曰我二年因此賊彼旦至而夕破之人其謂我何乃植抽戰卒以孤其勢田悦曰馬太原妬功也朔方軍可襲矣乃使歩卒七百人負力而趨乗我失度擠之於河死者數百人皆精騎也馬公遽命平射三百人爭橋以出我軍故歩軍不敗軍勢大衂詔唐朝臣自河南引軍㑹之舊田悦𫝊曰王武俊以二千騎奮擊懷光陳滔軍繼踵而進禁軍大敗人相蹈藉投尸於河二十里河水為之不流馬燧收軍保壘是夜王武俊使河水入王莾故河欲隔官軍水已深三尺糧餉路絶王師既無從出乃遣人告朱滔云云時武俊戰勝滔心忌之即曰大夫二兄已敗官軍馬司徒卑屈若此不宜迫人於險也武俊曰燧等連兵十萬皆是國之名臣一戰而北貽國之耻不知此等何面目見天子邪然吾不惜放還但不行五十里必反相拒按長厯六月壬子朔七月壬午朔然則辛巳六月三十日庚子七月十九日忠滔與懷光至魏之日滔營壘猶未立懷光即與之戰豈得至七月六日邪戰於惬山之夜武俊決水明日燧等即退保魏縣豈得至十九日邪實録燕南記所載日皆不可據也然實録多據奏到之日不知戰與移營的在何日要之必在六七月之際故但記七月退保魏縣耳朱滔與王武俊同舉兵志在破馬燧軍豈有一戰纔勝遽忌武俊縱燧令去自貽後患邪直是滔無逺識謂燧等不足畏得其卑辭而縱去耳又舊悦𫝊云決河水若決黄河不須□堰決水經日不止三尺既決之後不可復壅今從實録使御河水灌工莾河耳〉
　　十月吏部侍郎關播同平章事〈舊播𫝊曰播為吏部侍郎轉刑部尚書十月拜銀青光禄大夫中書侍郎同中書門下平章事今實録自吏部侍郎為相與𫝊不同疑𫝊誤明年罷相乃改刑部尚書〉
　　十一月幽州判官李子千恒冀判官鄭濡〈舊𫝊作李子牟鄭儒今從燕南記〉
　　己卯朱滔等築壇稱王〈實録於十一月末云是月朱滔僣稱大冀王燕南記云十月十一日於下營處各築壇場設儀注告天稽首稱名同日偽立為王舊本紀朱滔王武俊𫝊皆云十一月而無日惟田悦𫝊云十一月一日今從之〉
　　四年正月顔真卿使李希烈〈顔氏行狀以為公主汴州希烈前後詐為公表奏謂汴州者數十上知而寢之舊真卿𫝊以為希烈逼為章表令雪已願罷兵馬累遣真卿兄子峴與從吏凡數軰繼來京師上皆不報希烈大宴逆黨倡優譏訕朝政真卿拂衣起後張伯儀敗績令以首級誇示真卿號慟周曾謀奉真卿遂送真卿於龍興寺按滔等惟尊希烈在去年真卿使許在今年正月蓋滔等始勸希烈稱帝希烈但稱都元帥建興王故今年滔等再遣樊播等勸進稱為都統也真卿剛烈守之以死希烈豈能逼之使為章表雪已行狀云詐為表奏是也〉
　　五月李晟為朱滔所敗還保定州〈燕南記曰晟與張昇雲等圍鄭景濟於清𫟍自二月至四月滔自統馬步萬五千人救清𫟍四月二日發館陶砦五月内到晟出戰不利城中又出攻晟晟敗去滔乗勝逐晟等大破之晟奔易州染病不復更出實録曰庚子李晟自清𫟍退保易州舊晟𫝊曰自正月至於五月㑹晟病甚不知人者數日軍吏合謀乃以馬輿還定州今從之實録所云庚子蓋奏到之日也〉九月劉徳信唐漢臣敗於滬澗〈徐岱奉天記曰大將唐漢臣劉徳信高秉哲自大梁合統兵一萬屯於汝州三帥各領本軍城小卒衆教令不一軍進至薛店更無他路又不設支軍賊諜知之乗霧而進三帥望敵大潰戈楯資實山積馬萬餘蹄皆没焉汝州遂䧟攝刺史李元平為寇所獲賊羅兵北至彭婆今從實録〉
　　李勉遣李堅助守東都〈新𫝊作李堅華今從實録〉
　　十月姚令言將兵五千至京師〈舊傳云令言率本鎮兵五萬赴援按奉天記曰哥舒曜表請加師上使涇州節度姚令言赴援令言本領三千請加至五千今從之〉
　　賊迎朱泚於晉昌里第〈舊泚𫝊作招國里今從實録〉
　　涇原孔目官岐靈岳〈舊𫝊云判官岐靈岳今從段公别𫝊〉
　　李忠臣助朱泚叚秀實被殺〈段公别𫝊曰五日夜泚使涇原將李忠臣高昂等統銳兵五千以襲奉天六日賊泚又令兵馬使韓旻領馬歩二千以繼之奉天記曰秀實與海賔密謀誅泚佯入請間計事令海賔置𠤎首於靴欲以相應為閽者見覺秀實遽奪源休笏挺而擊之舊泚𫝊曰秀實與劉海賔謀誅泚且虞叛卒之震驚法駕乃潜為賊符追所發兵至六日兵及駱驛而回内與海賔同入見泚為陳逆順之理而海賔於靴中取𠤎首為其所覺遂不得前秀實知不可以義動遽奪源休象笏挺而擊泚秀實𫝊曰與海賔約事急為繼而令明禮應於外及秀實撃泚而海賔等不至按李忠臣等若已將五千人襲奉天則秀實雖追還是兵無益矣又海賔若於靴中取𠤎首為賊所覺則登時死矣焉能復逃若為閽者所覺亦應時被擒事迹諠著賊為之備秀實亦不得𤼵矣此數者皆恐難信今但取段公行狀幸奉天録及舊𫝊可信者存之〉李楚琳殺張鎰齊映等獲免〈舊映傳曰鎰不從映言乃示寛大召楚琳語之曰欲令公使於外楚琳恐是夜作亂殺鎰以應泚今從鎰𫝊〉
　　丁巳朱泚自將逼奉天以姚令言為元帥〈奉天記十月十日賊泚自統衆攻奉天以姚令言為都統今從實録舊泚𫝊〉
　　隴右營田判官韋臯〈奉天記作鳳翔節度判官今從實録〉
　　十一月賊造雲梯髙廣各數丈〈劇談録曰高九十餘尺下瞰城中今從實録〉包佶有錢帛八百萬陳少遊強取之〈奉天記曰佶以財幣一百八十萬欲轉輸入城少遊強收之今從舊𫝊〉
　　十二月赦田悦王武俊等罪〈燕南記十二月二十四日前已云赦武俊等罪而實録明年正月改元乃赦武俊等蓋上先已諭㫖赦罪及赦書出始明言之耳〉
　　朱希彩〈燕南記作朱宷今從舊𫝊〉
　　興元元年正月李希烈稱帝〈希烈稱帝實録舊希烈𫝊顔真卿傳皆無年月今據奉天記幸奉天録皆云赦令既行諸方莫不向化惟李希烈長惡不悛國號大楚又實録今年閏月庚午詔曰朕茍存拯物不憚屈身故於歳首特布新令赦其殊死待以初誠使臣纔及於郊畿巨猾已聞於僣號然則希烈稱帝必在正月初也〉
　　希烈將楊峰〈舊𫝊作楊豐今從奉天記〉
　　吏部侍郎盧翰為兵部侍郎同平章事〈實録新舊紀表皆同蓋翰罷領選故自吏部遷兵部耳〉
　　杜黄裳宣慰江淮〈實録去年十二月癸酉已云黄裳使江淮此又有之按舊紀去年十二月黄裳為給事耳實録誤也〉
　　六軍各置統軍〈實録云詔六軍各置軍使一貟又云因置統軍按舊紀獨置統軍耳今從之〉二月韓滉遣王栖曜入寧陵〈新書栢良器傳曰良器為武衞中郎將以兵𨽻浙西希烈圍寧陵遏水灌之親令軍中明日㧞城良器以救兵至擇弩手善游者㳂汴渠夜入及旦伏弩發乗城者皆死疑韓滉遣栖曜及良器同救寧陵舊栖曜𫝊云將强弩數千夜入寧陵與此共是一事今參取之〉李懷光屯咸陽累月逗留不進〈實録云懷光堅壁自守凡八十餘日按懷光以十一月癸巳解奉天圍李晟以二月戊申徙東渭橋其間纔七十六日實録所言謂懷光奔河中以前耳今但云累月〉
　　甲子加懷光太尉遣李卞諭旨〈邠志曰十六日詔加懷光太尉按實録甲子二十三日邠志誤幸奉天録舊傳李弁作李昇今從奉天記〉
　　懷光殺張名振石演芬〈邠志曰懷光投鐡劵於地使者懼焉名振呼於軍門又曰二月二十一日懷光按其軍居咸陽又曰三月三日懷光廵咸陽城名振曰昨日言不反今悉軍此來何也又曰懷光既殺名振召演芬責之按名振云昨日言不反今何此來則是呼軍門之明日懷光即移軍咸陽若至咸陽已十三日因巡城而名振言之何得云昨日又何得云悉軍此來又名振與演芬同日死按舊𫝊云郜成義至奉天乃反其言告懷光子璀璀密告其父懷光若三月三日則車駕已幸梁洋不在奉天且是時反狀已彰灼如此豈能尚欺人云不反邪今從幸奉天録悉因投鐵劵言之〉
　　懷光别將達奚小俊〈邠志作逹奚小進今從實録〉
　　丁卯幸梁州〈邠志二十六日懷光又使持書促遊瓌渾公獲而奏之且使其卒物色我軍遊瓌不知不得以聞又怒瑊之虞己也慢罵去途上疑其變即因幸梁州今從實録奉天記曰上初幸奉天而車駕至宜壽縣渭水之陽謂侍臣曰朕之此行莫同永嘉之勢因潸然流涕渾瑊對曰臨大難無憂懼者聖人之勇也言訖濟河按新傳李惟簡追及上於盩厔西然後渾瑊繼至則上至渭陽時瑊猶未來今不取〉
　　懷光遣孟保邀車駕〈邠志作孟廷寳今從實録〉
　　三將以追不及還報〈實録曰纔入駱谷懷光遣其將孟保等以數百騎來襲為後軍將矦仲莊所拒而退遂焚店驛而去舊嚴震𫝊曰時賴山南兵擊之而退輿駕無警急之患今從邠志〉三月韓遊瓌還邠州〈邠志曰韓遊瓌使其子欽緒扈從懷光知之以戴休顔代領其職仍假遊瓌邠州刺史將使其黨張昕害之遊瓌既失兵柄木知所從説客劉南今曰竊觀人心莫不戀主邠有留甲可以圖變公得之邠殆天假也乃使麾下將范希朝趙懷仙誘其軍歸邠士皆從之休顔率麾下卒據城門士不得盡出其從遊瓌至邠者八百餘人按舊遊瓌𫝊無受懷光邠州刺史事休顔𫝊云及李懷光叛據咸陽使誘休顔休顔集三軍斬其使嬰城自守懷光大駭遂自涇陽夜遁其月拜檢校工部尚書奉天行營節度使且上幸山南命休顔留守奉天遊瓌先𤼵懷光陰謀二人豈肯更受懷光節度蓋當時出幸倉猝遊瓌扈從不及或以與渾瑊有隙不敢南行故帥麾下歸邠州耳〉
　　懷光説衆欲屯涇陽〈幸奉天録曰李晟至東日橋旬日之後軍用整備懷光患之稍移軍涇陽與朱泚約同㓕晟軍舊懷光𫝊曰懐光刼李建徽等軍移於好畤又曰居二旬乃驅兵掠涇陽富平自同州徃河中朱泚𫝊曰懷光為泚所賣慙怒憤耻移於好畤按實録三月甲申懷光自咸陽燒營走歸河中幸奉天録曰三月懷光挾咸陽掠三原等十二縣雞犬無遺老少歩騎百餘萬皆不云移軍好畤及涇陽今從邠志及幸奉天録〉
　　張昕謀殺諸將之不從者〈邠志曰三月二十三日張昕戒劉禮等𠂻甲而入昕小吏李岌密報遊瓌遊瓌伏甲先起髙固等帥衆應之遂斬昕於府中遊瓌既據邠府遣李旻懷光乃走蒲州按實録甲申懐光自咸陽燒營走歸河中然則遊瓌殺昕必在其前今因懷光走見之〉
　　懷光燒營東走〈舊高郢𫝊曰懷光將歸河中郢言而迎大駕豈非忠乎懷光不聽按德宗因懐光迫逐遂幸梁州借使懐光欲迎駕徳宗豈肯來乎今不取〉
　　詔罷懷光副元帥官〈舊髙郢𫝊曰懷光歸河中又欲悉衆而西時渾瑊軍孤羣帥未集郢與李鄘誓死附之屬懐光長子璀𠉀郢郢乃諭以逆順曰人臣所宜効順且自天寳以來阻兵者今復誰在况國家自有天命非獨人力今若恃衆西向自絶於天安知三軍不有奔潰者乎李璀震懼流淚氣索明年春郢與都知兵馬使吕鳴岳都虞𠉀張延英同謀間道上表及受密詔事洩二將立死懷光乃大集將卒白刃盈庭引郢詰之郢挺然抗詞無所慙隱憤氣感𤼵觀者淚下懷光慙沮而止按實録懷光以興元元年三月甲申走歸河中己亥以渾瑊為副元帥四月辛丑朔始臨軒授瑊節鉞而郢𫝊年月全不相應今不取〉
　　四月庚戌曹子達破韓旻〈邠志云十日破旻等而實録云乙丑蓋據奏到之日也今從邠志〉
　　田希鑒殺馮河清〈邠志曰興元元年四月渾公受鉞専征出斜谷崔公勸吐蕃分軍應援尚結賛曰邠軍不出乗我也韓公使曺子達率甲三千赴于渾公吐蕃乃以二萬餘從之李楚琳使石鍠以卒七百人從渾公進收武功遂居之十日朱泚使韓旻田旻以卒三千冦武功渾公禦之陳於東郊石鍠以其卒降旻於陳渾公軍敗乃馳登西原建旗收卒㑹邠師以吐蕃至賊不知乃悉衆追渾公遂為吐蕃所覆皆死焉田旻以馬逸獲免吐蕃既勝泚軍乃大掠而去涇人相𫝊言吐蕃助國有功將以叛卒之孥賞而歸之涇人曰不殺馮公雖吾親族亦將不免矣十四日涇卒殺河清以田希鑒請命於泚泚授希鑒涇原節度大使賜金帛使和西戎西戎皆授賂焉希鑒䟽涇將之不與己者以告朱泚請殺之泚曰我曲彼直不許按希鑒殺河清必有宿謀或為此訛言以揺梁耳今從實録河清死在三月今從邠志〉
　　五月韓滉運米餉李晟〈初玭叙訓曰上初至梁省奏甚悦又知西平聚兵必乏粮餉命運米百艘按五月初梁州尚未春服月末巳克長安梁潤相去數千里詔命豈能遽達乎今不取〉渾瑊奏吐蕃引去〈實録舊本紀皆云乙丑渾瑊與蕃將論莾羅衣衆大破朱泚將韓旻等於武功武亭州吐蕃𫝊亦同邠志曰李懷光竟不署敕結賛亦不進軍又曰渾公出斜谷曺子達赴渾公吐蕃以二萬騎從之既脅泚軍大掠而去泚使田希鑒以金帛賂之蓋尚結賛雖引兵入塞止屯邠南但遣論莾羅衣將徧軍助瑊破泚於武功大掠而去既受泚賂遂引兵歸國瑊於吐蕃歸國之時有此奏耳〉
　　滄州亂兵請程華知州事〈舊張孝忠𫝊曰遣華徃滄州交檢府藏程日華𫝊曰孝忠令華詣固烈交郡固烈死孝忠扳授華知滄州事燕南記曰孝忠差牙官程華與固烈交割固烈死孝忠聞之當日差人送文牒令攝刺史按固烈既去則滄州無主孝忠豈得但令華交檢府藏今從華𫝊燕南記〉六月李晟斬崔宣等〈袁皓興元聖功録載李晟奏宥郭晞狀曰晞頃因鑾輿順動山谷潜藏逆賊所知召致城邑迫脅授任前後極多蒼黄之中假令仍返堅卧當時即懼嚴刑隨俗從官又傷素業然晞已染汚俗尚可昭明子儀勲勞書在王府父為中興之佐子有疑謗之名非止在其一身實恐玷於先烈况臣總領士馬孤立渭橋頻有帛書累陳誠悃據晞舊𫝊泚欲令掌兵晞陽瘖泚以兵脅之終不語賊知其不可用乃止晞潜奔奉天從駕還京不云終臣事泚而皓載晟此狀恐非其實今不取〉
　　七月高郢數勸李懷光歸欵〈興元聖功録有李晟奏郢勸懷光歸投狀云今懷光即欲束身蓋自郢之勸道今取之〉
　　懷光殺孔巢父啖守盈〈邠志曰七月十二日駕還長安上使諫議大夫孔巢父中官譚懷仙持詔赦懷光曰奉天之時非卿不能救朕今日之事非朕不能容卿宜委軍赴闕以保官爵使者將至懐光陰導其卒使留已卒之蕃渾者希懷光意輙害三使欲食其肉懷光翼而覆之全尸以聞今從實録〉八月壬寅李希烈殺顔真卿〈顔氏行狀其年八月二十四日又使辛景臻等殺公於龍興寺又曰初遭難後嗣曹王辠上表曰臣見蔡州歸順脚力張希璨王仕顆等説去年八月二十四日蔡州城中見封有鄰兒不得名字云希烈令偽皇戎使辛景臻右軍安華於龍興寺殺顔真卿實録及舊𫝊云三日今從之〉
　　竇文場王希遷分典禁旅〈舊竇文場 --（『昜』上『旦』之『日』與『一』相連）𫝊云文場與霍仙鳴分統禁旅蓋希遷尋罷而仙鳴代之也今從實録〉
　　閏月李晟誅田希鑒〈舊晟𫝊曰晟至涇州希鑒迎謁於座執而誅之還鎮表李觀為涇原節度使幸奉天録十月丁丑李晟誅田希鑒於涇州實録閏月癸酉除李觀涇原節度使丙子以希鑒為衞尉卿丁丑晟誅希鑒今從之〉
　　李澄為汴滑節度使〈二月已云上以澄為滑州節度使蓋於時但許之耳〉
　　貞元元年十月馬燧入朝請討懷光〈鄴侯家𫝊稱李泌語曰臣但恐梟於帳下太速何足憂也臣能為陛下取之上曰未喻卿意何故以太速為憂而卿能取也對曰臣為陛下憂不在河中乃在太原今馬燧亦蹭蹬矣領河東十萬之師遣王權領五千人赴難及再幸梁洋遂抽歸本道馬暢在奉天亦便北歸陛下更收復後宣慰云王權擅抽兵馬暢不扈從並宜釋放此則尤不安矣臣比年曾與之言甚有心略今之䧺傑也若使之有異志則不比希烈朱泚之徒或能旰食伏望陛下聴臣之言緩鞚逺馭以羈之上曰卿所欲何也對曰馬燧保全河東十餘州以待陛下還宫此亦功也臣為常侍與燧兄炫同列然其兄弟素不相能其語無益臣重表兄鄭叔規為燧賔佐臣令以炫意請至京城欲與相見即至臣激燧令其取李懷光克効必可致也因令燧為忠臣矣又曰貞元元年上因郊天改元時馬燧在太原遣其行軍鄭叔規奏事請因鴻恩以雪懷光并致書信於先公先公不與之報留其信物且令叔規謂之曰比年展奉得接語言心期以為丈夫且河東節度以破靈曜之功上所與也奉天之難握十萬强兵而令懷光解圍及懷光圖危社稷車駕幸梁洋逢此際㑹又令他人立蓋代之功今聖主已歸宫闕懷光蹭蹬在於近畿旦夕為帳下所梟乃尸居也不逺出軍收取以自解而快上心遲即不及矣若河中既平公即如懷光之蹭蹬矣欲於滔俊之下作倔强之臣亦必不成不言公才略不及也縁腹中有三二百卷書蹭蹬至此必自内慙是進不立忠勲退不能効夷齊既而持疑則舟中帳下皆敵國矣可惜八尺之軀聲氣如鍾而心不果決乃婦人也著裙可矣欲奉荅以裙祕而家累在江東未至今聖上收復之後含垢匿瑕與人更始某又特䝉聴信口於上前保薦可使司徒以取懷光今弟來又請雪之大失所望且望弟速去為説若河中既平司徒何而目更來朝而與士人相見今雖請雪昨赦書亦許束身入朝矣君以建中同征之故當𤼵二使喻之凖赦歸朝必為保全如不奉詔當領全師問罪因速上表求自征之至河中輕騎入朝親禀廟略乃天與之便也能如是當與司徒為中朝應接有須陳奏必聞聖聽若不能何敢有書也叔規既去具奏於上上毎憂河中諸將達奚小俊等突犯宫朝辰常不安㑹來而陳牆有崩倒者上大驚以為有應之者將啓賊上顧問泌對曰此賊不足憂也乃猶机上肉耳但恐梟懸太速不得與馬燧藉手為憂上曰古人云輕敵者亡今卿心輕敵如是朕甚憂之對曰陛下初經艱危憂慮太過輕敵者亡誠如聖㫖至如懷光豈可謂之敵乎陛下比在梁洋元惡據宫闕渠以朔方全軍在河中李晟保東渭橋此時足以傍助逆順之勢不然茍欲偷安脅為象恭亦可而竟如醉如痴都不能動今陛下復歸京闕又安足慮之哉臣伏計馬燧請討之草即至若以宗社之靈耻賊且未為帳下所圖得河東軍有以藉手陛下無憂矣不喜於平懷光喜得馬燧也既而馬燧表至請全軍南收河中仍自供糧上大悦召先公對曰馬燧果請全軍討懷光來矣兼請至行營已來自備軍糧何其畏服卿如此也對曰此乃畏服天威而然於臣何有而能使其畏服臣曾與之言諳其為人頗見機識勢今之䧺傑也臣昨故令叔規𫝊詞以激怒之且曰欲寄婦人之服當艱虞之際握十萬彊兵收復功在他人今聖主已還宫闕惟有懷光不速收取以立功自解他時復何面目至朝廷與公卿相見則蹭蹬之勢又不及懷光猶有解重圍之功料以此告之燧必能覺悟果得如此既以師至河中旬月當平而燧因有此功便為忠臣矣上曰當盡用卿言初叔規至太原具以先公言告燧燧搏胷驚曰有是哉賴子之至京也不然燧幾為懐光矣非賢表兄豈有告燧者乎即自上表請行叔規又請如泌言先寫表本示懷光勸其束身歸朝彼必不從然後表請全軍徃討則聖上信司徒誠心又可以忠義告四鄰不然朝敕而夕請誅恐中外尤疑燧曰誠然乃令叔規即書寫表本馳驛以告懷光果不從於是乃請全軍南討尋𤼵太原使者相繼奏事及與先公書言征討之謀及須上聞者先公因對皆為奏之又諷令下營訖輕騎由臨晉度朝謁燧皆然之七月乃自臨晉夏陽來朝上大悦燧具告以先公言卿才略必可使圖懷光初見卿請雪朕所未諭今乃果然比亦有人毁卿言詞百端聞於逺近唯先公保卿於朕朕信其言朕見卿益知先公忠讜豁然體卿至誠奉國矣燧謝㤙出而請先公至中書具説上言泣下拜謝後對上曰馬燧昨對其器質意趣固不易有且甚有心略感而用之必有成筭皆如卿言信雄傑也按泌到長安數日即除常侍時興元元年七月乙未也八月癸卯加燧晉慈隰節度使然則癸卯之前燧已取晉慈隰三州矣故朝廷命為副元帥以討懷光十月已㧞絳州及猗氏等諸縣矣貞元元年正月改元赦於時燧豈得猶在太原雪懷光邪自乙未至癸卯纔九日自長安至晉陽千餘里若因泌諷諭鄭叔規始來京師又令叔規還激勸燧又使燧以書諭懷光懷光不從然後上表興師伐之事多如此豈九日之内所能容也此直李繁欲取馬燧平河中之功皆歸於其父耳今從舊燧傳李肇國史補曰馬司徒面雪李懷光上曰惟卿不合雪人惶恐而退李令聞之請全軍自備資糧以討兇逆由此李馬不平邠志曰七月馬公朝於京師請赦懷光隴右節度李公晟聞之上表請發兵二萬獨討懷光芻糧之費軍中自備上以李公表示馬公且曰朱泚之反不得已也懷光悖逆使朕再遷此而可赦何者為罪馬公雨泣曰十日之内請獻其首遽遣之按是時懷光垂亡燧功已成八九故自入朝爭之豈肯面雪懷光耶今從舊𫝊〉
　　八月燧率諸軍至河西〈舊燧𫝊云燧帥諸軍濟河兵凡八萬陳於城下是日牛名俊斬懷光首以城降今從邠志〉
　　燧斬閻晏等七人〈邠志云八人今從舊馬燧𫝊〉
　　壬午駱元光殺徐庭光〈實録甲申駱元光専殺徐庭光上令宰相諭諫官勿論邠志曰二十日駱公謀於韓公曰徐庭光見詬辱及祖父義不同天是日遂殺之按是月癸亥朔甲申二十二日蓋奏到之日也今從邠志〉
　　二年四月陳仙竒毒殺李希烈〈杜牧竇良女𫝊曰初希烈入汴州聞户曺參軍竇良女美使甲士至良門取桂娘以去將出門顧其父曰慎無戚必能滅賊使大人取富貴於天子桂娘以才色在希烈側復能巧曲取信凡希烈有所謀雖妻子不知者悉皆得聞希烈歸蔡州桂娘謂希烈曰忠而勇一軍莫如陳先竒其妻竇氏先竒寵且信之願得相徃來以姊妹叙齒因徐説之使堅先竒之心希烈然之桂娘因以姊事先竒妻嘗間曰為賊遲晩必敗姊宜早圖遺種之地先竒妻然之興元元年四月希烈暴死其子不𤼵䘮欲盡誅老將校以卑少者代之計未決有獻含桃者桂娘曰希烈子請分遺先竒妻且以示無事於外因為蠟帛書曰前日已死殯在後堂欲誅大臣須自為計以朱染帛丸如含桃先竒𤼵函見之言於薛育育曰兩日希烈稱疾但怪樂曲雜𤼵晝夜不絶此乃有誅未定示暇於外事不疑矣明日先竒薛育各以所部譟於牙門請見希烈希烈子迫出拜曰願去偽號一如李納先竒曰爾父悖逆天子有命誅之因斬希烈及妻子函七首以獻暴其尸於市後兩月呉少誠殺先竒知桂娘謀因亦殺之今從實録及舊𫝊〉
　　十一月吐蕃據鹽州〈邠志曰十二月三日吐蕃圍鹽州刺史杜彦光請委城以其衆去吐蕃許之分軍竊據今據實録在此月〉
　　韓滉過汴大出金帛賞勞〈柳氏叙訓云以綾二十萬匹犒軍今從國史補〉劉𤣥佐入朝〈鄴侯家𫝊曰韓相將朝覲先公令人報比在闕庭已奏來則必能致大梁入朝今來所望善諭以致之十二月劉𤣥佐果入朝此蓋李繁掠美今從柳氏叙訓〉
　　韓滉短元琇貶雷州司户〈實録曰初元琇判度支時蝗旱琇請運江淮租米以給京師上以韓滉素著威名加江淮轉運使欲令専督運務琇以滉性剛愎難與集事乃條奏令滉督運江南米至揚子凡一十八里自揚 --（『昜』上『旦』之『日』與『一』相連）子以北皆琇主之滉深怒於琇琇以京師錢重貨輕乃於江東監院収獲見錢四十餘萬貫令轉送入關滉不許誣奏以為運千錢至京師費錢萬上以問琇琇奏曰千錢之重約與一斗米均自江南水路至京所費二三百耳上然之遣中使齎手詔令運錢滉堅執以為不可及滉總度支遂逞宿心累誣奏琇至是而貶焉舊崔造𫝊曰造與元琇素厚罷使之後以鹽鐡委之而韓滉以司務乆行不可遽收徳宗復以滉為江淮轉運使餘如造所條奏其年秋初江淮漕米大至京師德宗嘉其功以滉専領度支諸道鹽鐵轉運等使造所修奏皆改乃罷造知政事貶琇雷州司户鄴侯家𫝊曰時元琇判度支江淮進米相次已入汴州而淄青及魏府蝗旱尤甚人皆相食李納無計欲束身入朝元琇乃支米十五萬石與之納軍遂濟三月入河運第二綱米三萬石自集津車船至三門十日而畢造入渭船亦成米至陜俄而度支牒至支充河中軍糧先公憂迫不知所為欲使人聞奏光令走馬與韓相謀之韓相報曰慎不可奏某判度支來在外勢不禁他及被更鼓作言語待某今冬運畢當請朝覲此時面奏時蝗旱運路阻澁自四月初後有一日之内内奉手詔者皆為催米且言軍國糧儲自今月半後悉盡此米所藉公忠副朕憂屬星夜發遣以濟憂恤其㫖如此而不知米皆彼外支蓋琇及時宰忌韓相及先公運米功成而不為朝廷大計幾至再亂十月韓相以饋運功成請入朝及對見上大悦言無不從遂奏運事且言元琇支米與淄青河中臣在外與先公皆不敢奏上大驚即日貶琇為雷州司户二説相違恐各有所私今但取其大要〉