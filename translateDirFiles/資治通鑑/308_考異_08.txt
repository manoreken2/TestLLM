　欽定四庫全書
　　資治通鑑考異卷八
　　宋　司馬光　撰
　　陳紀下
　　髙宗太建元年二月齊和士開殺趙郡王叡〈北齊帝紀天統三年六月以并省尚書左僕射婁定逺為尚書左僕射五年二月殺趙郡王叡三月以并省尚書令婁定逺為司空葢定逺既為僕射復為并省尚書今也按和士開傳先岀定逺然後殺叡叡死必在定逺作司空後帝紀誤也但不為果在何時耳乂士開傳云出為青州定逺傳云尋除瀛州葢先出為青州後乃除瀛州也〉七月太子納沈妃〈陳書北史沈后傳皆云太建三年拜皇太子妃誤也今從帝紀〉三年三月周齊公憲自龍門渡河〈北齊書叚韶傳云二月周師來寇周書帝紀云三月憲渡河今從之〉
　　四月周陳公純等取齊宜陽等九城〈北齊斛律光傳云周柱國紇于廣略圍宜陽今從周帝紀〉
　　六月齊叚韶圍定陽城〈韶傳七月屠其外城周書北齊帝紀皆云六月䧟汾州今從之〉叚韶擒楊敷盡俘其衆〈周書齊王憲傳屢破齊師北齊書斛律光叚韶傳屢破周師要之周失汾州齊師勝耳〉
　　四年二月齊以衛菩薩為太尉〈北齊書北史並同不知菩薩何人亦不言何官〉十二月周阿史那后無寵〈周書云后有姿貌善容止周帝甚敬焉按房𤣥齡唐髙祖實錄云武帝納突厥女為后陋而無寵太穆皇后勸帝强撫慰之今從之〉
　　五年四月齊遣軍救厯陽〈陳書帝紀云齊遣兵十萬援厯陽黄灋𣰰傳云步騎五萬援厯陽蕭摩訶傳云尉破胡等率衆十萬來援案源文宗之語恐無此數今不取〉
　　齊軍大敗尉破胡走〈北齊書破胡敗在五月今從陳書〉
　　五月齊蘭陵王長恭以邙山之㨗威名大盛〈北齊書長恭與周戰於邙山後主謂曰入陳太深失利悔無所及對曰家事親切不覺遂然帝嫌其稱家事遂忌之案邙山之戰在河清三年後主時年九嵗尚未即位何得有此問且稱家事亦何足致忌今不取〉
　　十月以魯廣達為北徐州刺史〈陳書帝紀及廣達傳皆云北徐州按北齊書祖珽傳珽保全北徐州城不䧟葢南人謂京口為南徐州故謂北為北徐州其實乃北齊之南徐州也〉六年三月周叱奴太后殂帝居倚廬〈隋書張衡傳云武帝居憂與左右出獵衡露髪輿櫬切諫按帝居䘮有禮疑衡自叙之妄〉
　　七年三月周伊婁謙元衛聘於齊〈謙傳作拓跋偉今從周書帝紀〉九月齊髙阿那肱將兵拒周師〈北齊書云閏月己丑按是月癸丑朔無己丑又下有庚辰葢誤也〉
　　八年三月王瑒卒〈陳書庚寅瑒卒按長厯是月己酉朔無庚寅陳書誤〉
　　十月齊主與馮淑妃獵於天池〈馮淑妃傳云獵於三堆今從髙阿那肱傳〉十二月己未周主至晉陽〈周書武帝紀丁巳大軍次并州又云己未軍次并州葢丁巳前軍至己未帝乃至也〉
　　周賀拔伏恩〈北齊書安德王延宗傳作佛恩今從周齊帝紀〉
　　九年正月周尉遲勤追齊主〈北齊書勤作剛今從周書〉
　　二月周平齊得州五十郡一百六十二縣三百八十〈隋書地理志云州九十七郡一百六十縣一百六十五今從周書〉
　　十年二月馬主裴子烈〈南史作馬明王今從陳書〉
　　十一年正月周主行刑經聖制〈周帝紀行刑經聖制在八月按隋元巖傳樂運之諌因巖納説得免及王軌之死巖遂廢于家今運書已有更嚴前制之誤然則行刑經在軌死前也〉十二月九郡民自拔還江南〈陳紀九郡作九州葢字誤〉
　　十二年五月乙未周宣帝殂劉昉鄭譯矯詔以楊堅總知中外兵馬事〈周帝紀乙未帝不豫還宫詔堅入侍疾丁未追五王入朝己酉大漸昉譯矯詔以堅受遺輔政是日帝崩按堅以變起倉猝故得矯命當國若自乙未至己酉凡十五日事安得不泄今從隋帝紀〉
　　出顔之儀為西邊郡守〈北史鄭譯傳之儀與宦者謀引大將軍宇文仲輔政仲已至御坐譯知之遽率開府楊惠及劉昉皇甫績栁裘俱入仲與之儀見譯等愕然逡巡欲出隋文因執之於是矯詔復以譯為内史上大夫明日隋文為丞相拜譯柱國府長史按之儀若爾豈復得全今從之儀傳〉七月尉遲迥所統相衛等州〈周書迴傳又有毛州按迴滅後隋髙祖始置毛州迥傳誤也〉
　　尉遲惇縱火栰髙熲為土狗以禦之〈隋書作大栰木狗今從北史〉宇文忻先射觀戰者〈隋書云髙熲與李詢先犯觀者今從北史〉
　　十三年三月隋賀若弼為吳州總管〈隋書帝紀云楚州今從弼傳〉十二月突厥沙鉢略可汗攝圖立〈隋突厥傳云木杆在位二十年卒佗鉢在位十年卒按周傳魏廢帝二年三月科羅獻馬木杆猶未立建德二年佗鉢獻馬然則木杆以承聖二年立太建四年卒佗鉢以其年立十三年卒也〉
　　長城公至德元年二月以毛喜為永嘉内史〈司馬申傳云右僕射沈君理卒朝議以毛喜代之按君理卒在太建五年非後主時又毛喜傳云時山陵初畢未及踰年按髙宗殂過朞乃葬而云未及踰年恐誤也〉
　　三月隋遷于新都〈隋食貨志云正月帝入新宫今從帝紀〉
　　八月丁卯朔日食〈隋紀作七月丁卯葢厯差〉
　　十二月長沙王叔堅坐厭媚免官〈南史云上陰令人造其厭媚又令人告之今從陳書〉
　　二年正月隋頒新厯〈隋律厯志云二月撰成奏上今從帝紀〉
　　二月突厥達頭可汗請降于隋〈隋帝紀云突厥阿史那玷厥牽其屬來降按時玷厥方彊葢偽降耳〉
　　帝使女學士與狎客賦詩互相贈荅〈平陳記云張貴妃等八人夾坐江揔等十人預宴先命八婦人襞采牋製五言詩十客一時繼和稽緩則罰酒今從陳書南史〉
　　三年七月突厥可汗遣子庫合眞入朝于隋〈隋突厥傳作窟合眞今從帝紀〉
　　禎明元年四月突厥莫何可汗生擒阿波〈隋突厥傳前云沙鉢略西擊阿波破擒之後又云處羅矦生擒阿波長孫晟傳曰處羅矦因晟奏曰阿波為天所滅與五六千騎在山谷間伏聽詔旨當取之以獻按前云沙鉢略破擒之擒衍字耳處羅矦云當取以獻則是得否未可必隋安得豫議其死生乎今從突厥傳後〉
　　隋紀
　　髙祖開皇九年正月陳吕忠肅屯岐亭〈隋書作吕仲肅南史作吕肅今從陳書〉
　　綴鐵鎻三條〈南史作五條今從隋書〉
　　二月韋洸等定嶺南〈隋帝紀十年八月壬申遣洸等巡撫嶺南百越皆服按陳以九年正月亡至來年八月并閏計二十一月豈有洗氏猶不知者洗氏傳又云晉王遣陳主遺夫人書則事在九年三月前也帝紀所云葢謂百越已服奏到朝廷之日也〉
　　四月元諧等伏誅〈李徳林傳云德林以梁士彦元諧頻有逆意江南抗衡上國乃著天命論上之諧傳云平陳後數嵗人告諧謀反按諧請以叔寶為内史則陳亡時猶在楊雄方用事諧欲譛去之則雄未為司空故附於此〉
　　十年十一月無錫賊帥葉略〈北史楊素傳作葉皓今從隋書〉
　　十三年突厥處羅矦之子染干號突利可汗〈突厥傳云沙鉢略子今從長孫晟傳〉
　　十四年閏十月帝言劉昉為大逆鄭譯為巫蠱〈盧賁傳云昉為大逆於前譯為巫蠱於後按譯以開皇元年坐巫蠱廢昉以六年坐謀反誅賁傳誤也〉
　　十五年三月帝怒楊素為離宫壯麗封德彛言皇后至必有恩詔〈隋書北史皆曰宫成上令髙熲前視奏稱頗傷綺麗大損人丁帝不悦素懼即於北門啓獨狐皇后曰帝王灋有離宫别舘今天下太平造一宫何足損費后以此理諭上上乃解今從唐書〉十二月敇盜邊糧一升以上皆斬〈刑灋志事在十六年今從帝紀〉十六年八月詔決死罪者三奏然後行刑〈刑灋志在十五年今從帝紀〉
　　十七年三月行旅晏起早宿〈刑灋志作晚宿必早字誤耳〉
　　二十年四月長孫晟追突厥斬千餘級〈煬(「旦」改為「𠀇」)帝紀曰出靈武無虜而還突厥傳曰晉王出靈州達頭遁逃而去晟傳曰達頭與王相抗葢達頭聞王來而遁晟將兵從别道與達頭相遇耳〉
　　史萬嵗破突厥〈帝紀十九年六月史萬嵗破賊據本傳在今年紀誤也〉
　　九月壬子上至自仁夀宫〈帝紀丁未至自仁夀宫今從太子勇傳〉
　　仁夀四年七月丁未上崩中外頗有異論〈趙毅大業略記曰髙祖在仁夀宫病甚追帝侍疾而髙祖美人尤嬖幸者唯陳蔡二人而已帝乃召蔡於别室既還面傷而髪亂髙祖問之蔡泣曰皇太子為非禮髙祖大怒齧指出血召兵部尚書栁述黄門侍郎元巖等令𤼵詔追庻人勇即令廢立帝事迫召左僕射楊素左庻子張衡進毒藥帝簡驍健官奴三十人皆服婦人之服衣下置仗立於門巷之間以為之衛素等既入而髙祖暴崩焉總通厯曰上有疾於仁夀殿與百寮辭決並握手歔欷是時唯太子及陳宣華夫人侍疾太子無禮宣華訴之帝怒曰死狗那可付後事遽令召勇楊素祕不宣乃屛左右令張衡入拉帝血濺屛風寃痛之聲聞于外崩今從隋書〉
　　乙卯𤼵䘮〈大業略記曰十八日𤼵䘮杜寶大業雜記曰甲戌文帝崩辛巳𤼵䘮壬午煬(「旦」改為「𠀇」)帝即位按長厯是月乙未朔乙卯二十一日也無甲戌辛巳壬午日今從隋書〉
　　追封庻人勇為房陵王不為置嗣〈大業略記云庻人勇八男亦陰加酖害恐其為厲皆倒埋之按隋書北史皆云煬(「旦」改為「𠀇」)帝踐極儼常從行卒於道實酖之也諸弟分徙嶺表仍敕在所皆殺焉今從之〉
　　八月漢王諒反裴文安請直入蒲津〈大業略記云司兵參軍裴文安説諒曰今梓宫尚在仁夀宫比其徴兵動移旬月今若簡驍勇萬騎令文安督領不淹十五日徑像長安其在京被黜停私之徒竝擢按髙位付以心膂共守京城則以東府縣非彼之有然後大王總兵鼓行而西聲勢一接天下可指揮而定也諒不從大業雜記云文安又説曰先人有奪人之心殿下選精騎一萬徑往京師犇䘮曉夜兼行誰敢止約至京徑掩仁夀宫彼縱徴召未暇禦我大軍駱驛隨王而至此則次計王直資河北彼率天下之兵百道攻我則難為主人此下計也今從隋書〉
　　豆盧毓圖諒諒將往介州令毓留守〈皇甫誕傳云林素將至諒屯清源以拒之按諒屯清源時素軍已迫何暇自還襲毓今從毓傳〉
　　煬帝大業元年三月命皇甫議發民百餘萬開通濟渠〈雜記作皇甫公儀又云𤼵兵夫五十餘萬今從略記〉
　　八月行幸江都〈雜記作九月今從隋帝紀及略記〉
　　御龍舟〈略記云甲子進龍舟按長厯是月戊子朔無甲子〉
　　龍舟髙四十五尺〈略記云髙五丈雜記云其制度尤詳今從之〉
　　二年二月詔吏部尚書牛𢎞等定與服制度〈帝紀云尚書令牛𢎞禮部侍郎許善心按𢎞未嘗為尚書今善心於帝即位之初已左遷葢紀誤也〉
　　七月元德太子昭薨〈雜記云初太子之遘疾也時與楊素同在侍宴帝既深忌於素竝起二巵同至傳酒者不悟是藥酒錯進太子既飲三日而毒𤼵下血二斗餘宫人聞素平常始知毒酒誤飲太子祕不敢言太子知之歎曰豈意代楊素死乎命也數日而薨後素亦竟以毒斃按它書皆無此説葢時人見太子與素相繼薨妄有此論耳〉
　　四年正月穿永濟渠〈雜記三年六月敕開永濟渠引汾水入河於汾水東北開渠合渠水至于涿郡二千餘里通龍舟按永濟渠即今御河未嘗通汾水雜記誤也〉
　　二月遣崔君肅使西突厥〈隋帝紀作崔毅今從西突厥傳〉
　　三月幸五原行宫設六合板城〈雜記云帝幸啟民帳時造行城周二于步髙二十餘丈今從隋禮儀志〉
　　八月帝祠恒岳裴矩所致西域十餘國皆來助祭〈裴矩傳云三年誤也今從帝紀〉
　　十月遣薛世雄擊伊吾〈世雄擊伊吾帝紀無之本傳前有從帝征吐谷渾後云嵗餘以世雄為王門大將與突厥啟民可汗擊伊吾然則似在大業六七年也按是時啓民已卒伐吐谷渾之嵗伊吾吐屯設獻地數千里恩寵甚厚隋何故伐之今移置獻地之前〉
　　五年五月大獵長圍亘二十里〈隋帝紀作二千里疑二十里字誤〉帝至浩舋川以橋未成斬黄亘〈隋帝紀云梁浩舋御馬度而橋壊今從略記〉六月丙辰宴髙昌王麴伯雅伊吾吐屯設〈略記在六月壬寅今從隋帝紀〉
　　七月帝東還經大斗拔谷士卒凍死〈帝紀在六月癸卯按西邊地雖寒不容六月大雪凍死人畜今從略記略記作達十拔谷今從帝紀〉
　　六年正月有盜數十人入建國門〈雜記在五年正月又云三百人今從隋書〉三月初帝欲大營汾陽宫〈張衡傳云帝幸衡宅之明年幸汾陽宫乂云明年復幸汾陽宫按本紀皆無其事恐傳誤〉
　　七年四月庚午車駕至涿郡之臨朔宫〈略記中丙午幸涿郡之新宫按長厯是月丙辰朔無丙午今從帝紀〉
　　十二月孫安祖殺縣令亡抵竇建德〈杜儒童隋季革命記云安祖以盜羊為縣令所考今從舊唐書建德傳〉
　　八年正月〈略記云癸丑帝御前殿按長厯是月辛巳朔無癸丑略記甲子多差誤今不取皆從隋書〉西突厥闕達度設〈隋西突厥傳作達度關設今從裴矩傳〉
　　賜處羅號娑那可汗〈唐李軌傳作曷娑那可汗今從隋書〉
　　三月錢士雄孟金义戰死〈雜記作錢英孟金釵今從隋帝紀〉
　　車駕度遼〈隋帝紀癸巳上御師甲子臨遼水橋戊戌麥鐵杖死甲午車駕度遼乙未大頓丙申大赦按長厯是月庚辰朔不容有甲子又戊戌之下不容有甲午乙未丙申此必誤也今竝除之〉
　　六月來護兒破髙麗復為所敗還屯海浦〈北史云護破髙麗斬髙元弟建武因破其郛營於城外以待諸軍今從隋書及革命記〉
　　髙麗遣乙支文德詐降〈革命記作尉支文德今從隋書及北史〉
　　文德復詐降宇文述等遂還〈革命記云許公即至平壤城頭即樹降幡約至五日檢錄簿籍圖書開門待命期過五日無一言許公頻催竟無報荅乂十數日乃云船糧敗却迴公今更欲何待然始抗旌拒守分兵以捉險要許公知被欺即卷甲歸每日常設方陳而行四面俱時受敵傷殺既衆糧食又盡過遼水者什無二三按煬(「旦」改為「𠀇」)帝驕暴髙麗若明言不降述等必不敢逺今從隋書〉
　　七月癸卯帝引還〈雜記七月帝自涿郡還東都十一月宇文述等糧盡遁歸髙麗出兵邀截亡失蕩盡帝怒敕所司鎻將隨行無幾斬劉士龍等於軍市持赦述今從隋書〉
　　九月車駕至東都〈雜記十月車駕幸涿郡徴召兵馬將遂度遼之功葢誤今不取〉十一月于仲文卒〈略記于仲文以下斬于市今從隋書〉
　　九年正月靈武賊帥白瑜娑〈隋書作白榆妄今從略記〉
　　二月復宇文述官爵〈雜記在去年十二月今從隋書〉
　　六月楊𤣥感以河内主簿唐禕為懐州刺史〈雜記作懐州司功書佐今從隋書〉
　　𤣥感屯上春門〈𤣥感傳云屯兵上春門又云屯兵尚書省按劉仁軌河洛記東都羅郭東而北頭第一曰上春門唐改曰上東門又尚書省在宣仁門内𤣥感不容至此〉
　　衛文昇率兵四萬救東都〈隋書云步騎七萬按𤣥感衆不過十萬而下云衆寡不敵今從雜記〉
　　文昇衆寡不敵死傷大半〈雜記曰毎戰刄纔接官軍皆坐地棄甲以白布裹頭聽賊所掠前後十三戰皆不利今從文昇傳〉
　　八月令骨儀等推𤣥感黨與〈雜記作滑儀今從隋書雜記雖𤣥感黨在十月疑太晚今因誅趙元淑言之〉
　　十一月李密亡命為人所獲送東都〈隋書密傳云密間行入關與𤣥感從叔詢相隨匿於馮翊詢妻之舍尋為隣人所告遂捕獲囚於京兆獄又云及出關外防禁漸弛乂云至邯鄲密等七人皆穿牆而遁唐書雖不云囚於京兆獄亦云出關按密若自關中送髙陽不當與韋福嗣同行今從賈閏甫蒲山公傳及劉仁軌河洛行年記〉
　　密至石梁驛穿牆而逸〈河洛記在左梁驛今從蒲山公傳〉
　　十二月吐萬緒魚俱羅討劉元進請待來春〈帝紀云緒俱羅連年不能克按緒請待來春而王世充十年又擊孟讓然則元進敗止在今年冬春之交矣元進退據建安而得拒世充於江上者葢復來也〉
　　王世充阬降賊三萬餘人〈略記阬其衆二十餘萬於黄亭澗澗長數里深闊數丈積尸與之平雜記世充貪而無信利在子女資財竝阬所首八千餘人於黄山之下今從隋書〉
　　十年春〈雜記是年正月乂以許公宇文述為元帥將兵十六萬刻到鴨綠水乙支文德遣行人偽請降以緩我師又未與述相見以觀我軍形執述與之歡飲良久乃去停五日王師食盡燒甲札食之病不能興文德乃縱兵大戰敗績死者十餘萬此葢序八年事誤在此耳〉
　　二月唐弼立李𢎞之為天子〈隋帝紀作李𢎞今從唐書薛舉傳〉
　　五月延安賊劉迦論反〈唐書作安定人按安定去上郡太逺今從隋書〉
　　十二月盧明月軍祝阿〈唐秦叔寶傳作下邳今從隋書〉
　　十一年三月髙德儒見孔雀奏以為鸞〈雜記云五年二月馬德儒奏孔雀為鸞今年月及姓皆從略記并温大雅創業起居注〉
　　四月以李淵為山西河東慰撫大使〈創業注云帝自衛尉少卿轉右驍衛將軍奉詔為太原道安撫大使即隋大業十二年煬(「旦」改為「𠀇」)帝幸樓煩時也按十二年帝未嘗幸樓煩今從髙祖實錄在幸汾陽宫時〉
　　八月帝巡北塞〈雜記六月突厥賊入嵐城鎭抄掠遣范安貴討擊之王師敗績安貴死百司震懼七月帝幸鴈門先至天池值雨山谷泥深二尺從官狼狽帳幕多不至一夜竝露坐雨中至曉多死宫人無食貸糒於衛士今從隋書〉
　　十月壬戌帝至東都〈略記九月辛未入東都今從隋帝紀〉
　　十二年五月帝於景華宫求螢火得數斛夜放之〈吳兢貞觀政要貞觀八年上謂侍臣曰人君之言不可容易隋煬(「旦」改為「𠀇」)帝幸甘泉宫恠無螢火敕云捉取螢火於宫照夜所司遽遣數千人採拾進五百轝於宫側小事尚爾況其大乎今從隋書〉
　　十月李密之亡抵郝孝德〈韓昱壺關錄曰大業十一年正月厯亭鎭將王該認形狀獲李密送宇文述密佯患足疾防守者一日不行一二十里忽至一澗水深岸險密跛足寅縁佯足蹶返撲而墜乃至良久狀若未蘇防守者又無計下取之遂以手中槍㦸引之密以手援㦸佯作失勢推㦸向水守者以危岸手探不住遂即放却密即得鏘獨守者二人俱斃遂投郝孝德於平原按密楊𤣥感之黨前已詐亡防者豈得不加械繫怠慢如此今不取〉
　　韋城翟讓同郡單雄信〈唐書云雄信曹州人今從河洛記〉
　　李密因王伯當見翟讓〈隋唐書皆云密歸翟讓其中有知密是𤣥感亡將潜勸讓害之密懼因王伯當以策千讓始敬焉按密既亡歸羣盜必不隠其姓名誰不知是𤣥感亡將讓得之當用以敵隋何惡於密而害之今不取革命記云密投賊帥郝孝徳説之曰若能用密之策河朔可指揮而定孝德曰本縁飢荒求活性命何敢别圖國家若知公在此孝德死亡無日翟讓等徒衆絶多請將兵送公於彼是日孝德以馬一匹自送至河執袂飲酒而别軍中慕從者亦數十人仍遣兵馬將送密於翟讓今從隋書〉
　　密説讓先取滎陽休兵館榖〈革命記密説讓曰洛口倉米逾巨億請公𤼵一札之令使密奉之告諸道英雄就倉喫米必當雲合響應受命於公然後稱帝號以定中原云云讓曰就倉食米實是上計自顧庸賤寧敢别創餘心必如此謀願奉公為主密懐懼改容而拜讓亦拜於是言宴盡歡各恨相知之晩即日讓作書與密散告諸處賊頭竝剋期定日令總會洛口倉食米今從隋書〉
　　操師乞自稱元興王建元始興〈隋帝紀作操天成按唐髙祖實錄林士𢎞傳大業末與其鄉人操師乞起為羣盜師乞僣號建元為天成攻䧟豫章郡入據之唐書士𢎞傳云操乞師自號元興王皆無操天成名此賊本一人而隋唐二史各有名號年紀今參取之〉
　　十二月林士𢎞稱帝國號楚建元太平〈唐髙祖實錄士𢎞自稱南越王尋僣號建元延康唐書林士𢎞傳操乞師攻䧟豫章郡而據之以士𢎞為大將軍乞師既死士𢎞代董其衆復與劉子翊大戰於彭蠡湖隋師敗績子翊死之士𢎞大振兵至十餘萬十三年徙據䖍州稱帝其國號年名與此同今從隋書〉
　　李淵為太原留守討甄翟兒破之〈新舊唐書本紀皆云十三年拜太原留守新書仍云擊髙陽厯山飛賊甄翟兒於西河破之今從隋帝紀〉
　　楊義臣破髙士達斬之竇建德收散兵軍復大振〈革命記曰髙士達髙德政與宗族鳩集離散得五萬人捺滈於四根栁樹入髙雞泊中德政自號東海公以建德為長史俄而德政病死即有髙攩脱繼立為東海公建德任依舊任攩脱領兵劫抄至晏城府為城中兵所射而死賊之異姓皆欲建德為主髙氏一族不欲更立别人遂分為兩軍各相猜貳然髙氏兵精强建德恐被屠乃詐分為官軍告髙氏併力共擊之髙氏無疑即合軍共鬬兵刄纔交建德自後擊之髙氏兵大亂建德兩軍擁掠遣坐簡其驍勇及頭首千餘人殺之遂總統其衆建德自號長樂王寇抄州縣即大業十二年二月也今從隋唐書〉
　　恭帝義寧元年正月杜伏威大破陳稜〈隋陳稜傳云往往克㨗唐杜伏威傳云稜僅以身免葢稜先破李子通等後為伏威所敗也今從唐書〉
　　竇建德稱長樂王改元丁丑〈許敬宗唐太宗實錄舊唐帝紀皆云武德元年二月建德稱長樂王按建德改元丁丑即是今嵗今從隋帝紀及建德傳〉
　　二月劉武周殺王仁恭自稱太守〈創業注云二月己丑馬邑軍人劉武周殺太守王仁恭據其郡自稱天子國號定楊按唐書武周據汾陽宫乃僣號於時未也〉
　　越王侗討李密約十一日會倉城南〈蒲山公傳云剋取二十一日會戰河洛記云取其月十二日會戰按下有庚子則非二十一日也當是十一日〉
　　李密號魏公稱元年〈壺關錄云王伯當令密於西垣校射書王字於堋上如錢約中者為主其次以近逺為拜官髙下使賈雄執箭仰天而誓密正中字心遂奉以為主其説鄙陋今不取河洛記云改大業十三年為永平元年今從蒲山公傳及隋唐書〉
　　密拜翟讓為上柱國司徒封東郡公〈河洛記云鄧公葢後來進封耳今從蒲山公傳及隋唐書〉
　　羣盜皆歸密衆至數十萬〈略記云二月丙辰密遣其將夜襲倉城二府兵擊退之己未又悉衆來攻而府兵敗遂入據倉然二府將士猶各固小倉城二十餘日不下既而外救不至食又盡城乃䧟没死者大半於是鞏縣長柴孝和監察御史鄭頲等舉縣降賊密開倉招納降者日數百千人於是趙魏以南江淮以北莫不歸附自是賊徒滋蔓矣壬子使劉長恭房崱等統兵東討大敗戊午還都王慰撫不責也於是𤼵教募士庻商旅奴等分置營壁各立將帥統領而固守其諸里居民皆移入三城之内於省寺府舍安置焉又使宋遵貴將兵鎮陜縣太原倉雜記密稱魏公改年于時倉猶自固守既而密遣翟讓將兵夜襲倉城官軍擊退之明日又引衆攻倉連戰三日䧟外城官軍猶捉子城月餘外援不至城盡陷没死者十六七按二月壬午朔無丙辰等日今從隋書〉
　　密築洛口城周四十里〈壺關錄云周四十八里今從隋書〉
　　三月突厥立劉武周為定楊可汗〈新舊唐書武周皆無國號唯創業起居注云國號定楊〉
　　四月薛舉與其子仁果劫郝瑗發兵〈唐髙祖實錄先作仁果後作仁杲新舊髙祖太宗紀薛舉傳栁芳唐厯栁宗元集皆作仁果太宗實錄吳兢太宗勲史革命記焦路唐朝年代記陳嶽唐統紀皆作仁果今醴泉昭陵前有石馬六匹其一銘曰白蹄烏平薛仁果時所乗此最可據今從之〉李密以孟讓為總管〈河洛記作孟達今從隋書〉
　　癸巳密襲回洛東倉破之攻偃師金墉不克乙未還洛口〈略記三月辛未密遣孟讓將二千餘人夜入都郭燒豐都市北曉而去癸未密襲據都倉乙亥密部衆入自上春門於宣仁門東街立柵而住丙寅燒上春門及街南北里門樓火接宣仁門因逼門為陳與城上弓矢相接而退還倉雜記密遣革謙將兵燒豐都市三月越王侗教募人捉宫城守固官賞有差撤天津等諸橋運回洛倉米入城四月密攻偃師圍金墉東都兵出密還洛口五月裴仁基翻虎牢入賊自滎陽以東至陳譙下邳彭城梁郡皆屬密賊衆逾盛并家口百萬蒲山公傳三月乙亥密率衆入自上東門攻宣仁門不克丙寅燒上東門而退此三書月日交錯皆不可慿今從隋唐書〉
　　趙陁降密〈隋書作趙佗今從蒲山公傳〉
　　煬(「旦」改為「𠀇」)帝以李淵王仁恭不能禦寇遣使執詣江都繼遣使馳驛赦之〈創業注曰隋主遣司直姓名馳驛繫帝而斬仁恭帝自以姓名著於圖籙太原王氣所在恐被猜忌因而禍及頗有所悔時皇太子在河東獨有秦王侍側耳語謂王曰隋厯將盡吾家繼膺符命不早起兵者顧爾兄弟未集耳今遭茇里之厄爾昆季須會盟津之師不可從吾同受孥戮家破身亡為英雄笑王泣而啟帝曰芒碭山澤是處容人請同漢祖以觀時變帝曰今遇時來逢兹錮繫雖覩機變何能為也然天命有在吾應會昌未必不以此相啟今吾激勵謹當敬天之誡以卜興亡自天祐吾彼焉能害天必亡我何所逃刑乃後數日果有詔使馳驛而至釋淵而免仁恭各依舊檢校所部按煬(「旦」改為「𠀇」)帝若有詔斬仁恭則比後使之至仁恭已死矣又髙祖身為留守且被禁繫亡去何之恐此亦非太宗之謀也今皆不取〉
　　五月丁丑李密與隋軍戰大敗犇洛口〈略記云四月戊申叚達等帥關内兵陳於倉西倉南密出軍拒戰大破凶醜密還固倉五月丁丑達等又出兵陳於倉西倉北密又來拒大破之密犇洛口按隋書北史新舊唐書皆云密為流矢所中卧營中東都出兵擊之宻衆大潰棄回洛倉犇洛口俱無月日河洛記云密軍失利歸於鞏縣東都復得回洛倉蒲山公傳云五月二十八日越王夜出師使叚達等大戰於倉西北密軍敗績歸於鞏縣亦不云密連月再敗也戊申四月二十八日丁丑五月二十八日葢趙毅承蒲山公傳誤以密一敗分為二事也〉
　　楊德方死〈壺關錄作王德仁今從河洛記〉
　　密以鄭乾象為右司馬〈隋唐書皆作䖍象唯壺關錄作乾象云密殺其兄乾覆乾覆之子會通後從盛彦師殺密今從之〉
　　六月劉文靜勸李淵結突厥〈創業注云突厥去覘人來報文武入賀帝曰且勿相賀當為諸君召而使之即自手與突厥書葢温大雅欲歸功髙祖耳今從唐書劉文靜傳〉
　　淵自為手啟卑辭厚禮遺可汗〈創業注云仍命封題署云名啓所司請改啟為書帝不許按太宗云太上皇稱臣於突厥葢謂此時但温大雅諱之耳〉
　　李淵使建成世民將兵擊西河〈創業注云命大郎二郎率衆討西河髙祖太宗實錄但云命太宗徇西河葢史官没建成之名耳唐殷嶠傳從隠太子攻西河今從創業注〉
　　七月煬帝遣王世充等赴東都討李密〈雜記四月世充率淮南兵萬人援東都世充行至彭城懼密衆之盛自以兵少不敵乃間行自黎陽濟河而至七月世充率留守兵二萬擊密無功今從略記蒲山公傳〉
　　劉文靜至突厥與可汗為約〈唐劉文靜傳曰始畢曰唐公起事今欲何為文靜曰皇帝廢冢嫡傳位後主致斯禍亂唐公國之懿戚不忍坐觀成敗故起義軍欲黜不當立者創業起居注先已再遣使至突厥不容今日始畢方有此問今不取〉
　　淵以書招李密〈壺關錄云髙祖屯夀陽遣右衛將軍張仁則齎書招李密蒲山公傳密荅書曰使至辱今月十九日書按長厯是月己酉朔十九日丁卯不應己巳還至霍邑乂𤼵書日不應猶在夀陽今皆不取〉
　　淵將北還世民諫而止乃與建成分道追軍〈創業注帝集文武官人及大郎二郎等而謂之曰以天贊我而言應無此執以人事見機而𤼵無有不為借遣吾當突厥武周之地何有不來之理諸公謂云何議者以老生屈突通相去不遥李密譎誑姦謀難測突厥見利而行武周事胡者也太原一都之會義兵家屬在焉愚夫所慮伏聽教旨唐公顧謂大郎二郎曰爾輩何如對曰武周位極而志滿突厥少信而貪利外雖相附内實相猜突厥必欲來利太原寧肯近忘馬邑武周悉其此勢未必同謀同志老生突厥奔競來拒進闕圖南退窮自北還無所入往無所之畏溺先沈近於斯矣今禾菽被野人馬無憂坐即有糧行即得衆李密戀於倉粟未遑逺略老生輕躁破之不疑定業取威在兹一決諸人保家愛命言不可聽雨罷進軍若不殺老生而取霍邑兒等敢以死謝唐公喜曰爾謀得之吾其決矣三占從二何藉輿言懦夫之徒幾敗乃公事耳太宗實錄盡以為太宗之策無建成名葢没之耳據建成同追左軍則是建成意亦不欲還也今從創業注〉
　　薛舉稱秦帝〈唐髙祖實錄武德元年四月辛卯舉稱尊號按今冬舉敗問禇良天子有降事否是則已稱尊號也今從唐書舉傳〉
　　竇建德破世雄〈革命記帝以李密在洛口征遼回日令右翊衛將軍薛世雄於留鎮兵内簡練精鋭及幽易驍勇討密經過之處若有草竊隨便誅翦仍令王世充等諸軍竝取世雄處分世雄乃自領精兵六萬四月末至河間郡城下作營州縣皆備牛酒軍糧以待薛將軍時建德以無糧食兵士先皆分散餘軍不滿千人在武强縣境收麥充食聞世雄兵至河間惶懼無計問一女巫欲走避之如何巫云不免問欲首如何巫云亦不吉問欲掩其不備擊之如何巫云今夜天未明到大吉卜時日已午卜處去河間一百四十里建德簡精兵二百八十人先行餘勒續𤼵建德與衆決云夜到即打明即降之吉凶之事在此舉耳遂行去世雄營二里天已屬明又聞吹角聲擬𤼵建德惶惑欲降須㬰大霧忽起建德曰此天助我也遂引兵入營攻之兵遂大亂世雄左右先已裝束擬𤼵世雄遂得上馬犇走仍中數槍僅而獲免幽易之士竝不欲作留鎭兵先無鬭意既不知賊多少悉棄甲犇亡遂使山東賊勢轉盛李密先招慰河北州縣多悉從之世雄慙憤而卒唐竇建德傳云七月世雄討之建德帥敢死士千人襲之世雄以數百騎遁去今從隋薛世雄傳以建德傳革命記參之〉
　　九月李密使徐世勣襲取黎陽倉〈河洛記今年四月祖君彦檄云又得回洛復取黎陽天下之倉盡非隋有而九月魏徴啟方勸取黎陽倉葢君彦為檄欲虛張聲勢非事實也〉開倉恣民就食得勝兵二十餘萬〈唐李勣傳勣初得黎陽倉就倉者數十萬人魏徴髙季輔杜正倫郭孝恪皆客游其所一見於衆人中即加禮敬引之卧内談謔忘倦按徴為元寶藏作啓方謀取黎陽倉髙季輔兄為汲令杜正倫為羽騎都尉郭孝恪先在密所足知此事為虚今所不取〉屈突通使桑顯和襲王長諧營長諧等戰不利〈創業注云桑顯和率驍果精兵數千人夜馳掩襲長諧等軍營諧及孫華等奉教備預故竝覺之伺和赴營設伏分擊應時摧散唐髙祖本紀云義師不利太宗以遊騎數百掩其後顯和潰散按太宗時未過河西今從髙祖實錄及唐史太宗傳〉
　　李淵圍河東〈創業注戊午唐公親率諸軍圍河東郡屈突通不敢出閉門自守城甚髙峻不易可攻唐公觀義士等志試遣登之南面千餘人應時而上時值雨甚公命旋師軍人時速上城遂不時速下公曰屈突宿衛舊人解安陣隊野戰非其所長嬰城善為捍禦我師常勝入必輕之驍鋭先登恐無還路今且示威而己未是攻城之時殺人得城如何所用乃命還唐髙祖實錄云驍勇千餘人已登其南城髙祖在東原不之見會暴雨髙祖鳴角收衆由是不克溫大雅因為虚美耳今不取〉
　　己未越王侗使劉長恭等合王世充兵擊李密〈略記作乙丑河洛記作十二日蒲山公傳九月十一日師出東都按長厯是月己酉朔乙丑十七日也今從蒲山公傳〉煬(「旦」改為「𠀇」)帝詔諸軍皆受世充節度〈略記云世充擊密罔不摧破露布相續而來百姓忻忻歡詠於道蒲山公傳云自秋徂冬凡經三十餘戰世充多敗績河洛記云四十餘戰世充無功三書相違莫知孰是今皆不取唯勝負有顯狀者存之〉
　　張季珣為李密所殺〈隋書季珣傳云密攻之經三年遂為所䧟又云密壯而釋之翟讓從求金不得遂殺之河洛記曰自三月至九月不下後為糧盡水竭乃被摧䧟生獲珣於牙門遣人宣之以降為度珣更張目極罵不肯低屈遂殺之按宻明年已降唐安得三年攻守箕山之事今參取二書去其抵牾者而已〉
　　屈突通引兵趣長安〈唐書通傳云將自武關趣藍田赴長安疑其太迂今但云趣長安〉段綸娶李淵女〈唐太宗實錄云隠太子以琅邪長公主妻之劉子𤣥唐髙宗實錄及新唐書皆云髙密大長公主適段綸葢改封〉
　　房𤣥齡謁李世民於軍門〈舊唐書𤣥齡傳云温彦博又薦焉按彦博時在羅藝所今不取〉
　　李淵命劉𢎞基殷開山西略扶風屯長安故城〈創業注云敦煌公自涇陽趨司竹劉𢎞基開山屯長安故城今從唐書𢎞基傳〉
　　十一月雷永吉先登〈唐髙祖實錄作雷紹今從創業注〉
　　衞文昇已卒李淵斬陰世師等〈隋書北史衞𤣥傳皆曰城陷歸于家義寧中卒按文昇與二人俱為留守官不容獨免今從唐本紀〉
　　李靖素與淵有隙〈栁芳唐厯及唐書靖傳云髙祖擊突厥於塞外靖察髙祖知有四方之志因自鎻上變將詣江都至長安道塞不通而止按太宗謀起兵髙祖尚未知知之猶不從當擊突厥之時未有異志靖何從察知之又上變當乗驛取疾何為自鎻也今依靖行狀云昔在隋朝曽經忤旨及兹城陷髙祖追責舊言公忼慨直論特䝉宥釋但行狀題云魏徴撰非也按徴以貞觀十七年卒靖二十三年乃卒葢後人為之託徴名又叙靖事極怪誕無取唯此可為據耳〉
　　丙辰王世充戰敗戊午李密殺翟讓〈前已有丙辰戊午欲各叙西京東都事使不相亂故重出〉
　　翟讓兄𢎞〈河洛記作洪今從蒲山公傳〉
　　密與讓𢎞等共坐單雄信等立侍〈河洛記云密讓讓兄子摩矦王儒信同榻而坐今從蒲山公傳〉
　　丙寅置丞相府官屬〈唐帝紀在十二月癸未今從創業注〉
　　十二月屈突通降〈革命記髙祖令諸將擊通通走出潼關仍令通子夀隨軍喚父至稠桑追及之夀告通云天下今既䘮亡相王舉義兵平定禍亂大人須轉禍為福以自保全單馬輕身將欲何往通叱夀云此賊何由可耐引弓射之夀招喚通兵士竝悉放仗來降夀乃馳走抱通請大人屈節歸義通遂回首東南兩淚號哭口稱至尊臣力屈以至於此非臣敢虧名節違背國恩然始收淚赴軍以見唐王今從唐書唐裴矩傳屈突通敗問至江都煬(「旦」改為「𠀇」)帝問矩方略矩曰太原有變京畿不靜遥為處分恐失事機唯鑾輿早還方可平定按隋失天下皆因矩諂諛所至豈敢輒勸帝西還葢矩經事唐朝其子孫及史管附益此語欲葢其惡耳今不取〉
　　王世充屢與李密戰不勝〈蒲山公傳云自洛北敗至此七十餘戰河洛記云四十餘戰再三失利今但云屢與密戰〉
　　李淵遣詹俊李仲衮徇巴蜀〈創業注云十一月甲子遣使慰諭巴蜀實錄在十二月甲辰唐厯在十二月丙午未知創業注所云者即俊等邪為别使也今從實錄〉