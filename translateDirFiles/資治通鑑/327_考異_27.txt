欽定四庫全書
　　資治通鑑考異卷二十七
　　宋　司馬光　撰
　　唐紀十九
　　光化元年正月韓建為修宫闕使〈實錄建以行宫卑痺無眺覽之所表獻城南别墅建初修南莊起樓觀疏池沼欲為南内行廢立之事其叔父豐見其䟦扈謂建曰汝陳許間一民乗時危亂位至方鎮不能感君父之恵而欲以同華兩州百里之地行廢立覆族在旦暮矣吾不如先自裁免為汝所累由是建稍弭其志及李茂貞表請助營宫苑又聞朱全忠繕治洛陽累表迎駕建懼故急營葺長安率諸道助役而又親程功焉按建若欲廢立何必先營南内今不取〉
　　九月羅𢎞信薨〈薛居正五代史梁紀𢎞信傳太祖紀年錄皆云𢎞信八月卒按八月昭宗還京𢎞信猶加官舊紀傳九月卒今從之實錄十月約奏到也〉
　　十月王珙殺王柷〈柷為給事中并遇害舊紀實錄皆無年月今因珙伐河中事附此〉十一月崔洪以弟賢為質〈十國紀年洪託以將士不受節制遣兄賢質於汴按舊紀十月汴將張存敬以兵襲蔡州刺史崔洪納欵請以弟賢質于汴許之實錄亦云弟賢今從之〉
　　二年三月朱全忠遣丁㑹下澤州〈實錄丁巳葛從周復取澤州按編遺錄丁巳河橋丁㑹收復澤州實錄云從周誤也唐太祖紀年錄三月周德威敗氏叔琮於洞渦驛先是逆温令丁㑹將兵助李罕之戍潞州至是葛從周復入潞州以代丁㑹賊復陷我澤州梁實錄薛史梁紀皆云六月方遣從周入潞州紀年錄於此連言後事耳〉
　　六月葛從周代丁㑹守潞州〈編遺錄六月乙丑李罕之疾甚請歸河陽丁卯上令抽大軍迴以丁㑹權制置綏懐上黨上乃東歸不言遣從周入潞薛居正五代史梁紀六月帝表丁會為潞州節度使以李罕之疾亟故也又遣葛從周由固鎮路入于潞州以援丁會梁實錄後唐紀皆云代㑹自此至潞州破賀德倫走不復見會名或者李罕之既卒復召㑹守河陽以從周代之不可知也今因㑹鎮潞終言之〉三年七月李嗣昭敗汴軍於内丘〈唐太祖紀年錄七月嗣昭攻堯山至内丘遇汴軍三千戰敗之擒其將李瓌薛居正五代史後唐紀與紀年錄同惟唐末見聞錄八月二十五日嗣昭領馬歩五萬取馬嶺進軍下山東某月山東告捷收得洺州九月二日嗣昭兵士失利却囘新紀八月庚辰陷洺州薛史唐紀九月嗣昭棄城歸葢據此也按編遺錄八月中云前月二十五日上於毬場 --（『昜』上『旦』之『日』與『一』相連）饗士忽有大風驟起占者曰賊風果於是時李進通領蕃寇出攻洺州然則嗣昭出兵乃七月二十五日也編遺錄又曰八月乙丑出兵救洺州乙丑九日也又進通敗奔歸太原在八月見聞錄誤今從編遺錄紀年錄梁紀〉
　　八月嗣昭敗汴軍于沙門河〈編遺錄七月二十五日李進通領蕃寇出并州來攻洺州八月乙丑發大軍救應之上尋亦自領衙軍相繼北征翌日達滑臺軍前馳報洺州已陷刺史朱紹宗因踰堞墮而傷足為賊所擒唐太祖紀年錄八月李嗣昭又遇汴軍于沙門河擊而敗之進攻洺州刺史朱紹宗挈其族夜遁我師追及擒之唐末見聞錄八月二十五日嗣昭進軍下山東某日山東告捷收得洺州捉得刺史朱温姪男舊紀八月庚辰嗣昭攻洺州下之薛史梁紀八月河東遣李進通襲陷洺州新紀亦在庚辰乃二十五日也實錄在九月約奏到今從編遺錄〉
　　九月葛從周大破李嗣昭〈唐太祖紀年錄葛從周攻洺州嗣昭棄城而歸是役也王郃郎楊師悦陷賊洺州復為汴有唐末見聞錄九月二日嗣昭兵士失利却回被汴州捉到王郃郎編遺錄薛居正五代史梁紀八月帝遣葛從周屯黄龍鎮親領中軍渉洺而寨晉人懼而宵遁洺州復平唐紀九月汴帥自將兵三萬圍洺州嗣昭棄城而歸葛從周伏青山口嗣昭軍不利實錄九月嗣昭棄洺州敗於青山口今從唐末見聞錄唐紀實錄〉
　　十月馬殷克桂州〈唐烈祖實錄新唐書本紀路振九國志楚世家皆云光化二年殷克桂州馬氏行年紀及王舉大定錄云天復元年惟曹衍湖湘馬氏故事云天復甲子宣晟自安州入桂州天祐四年丁卯十二月收嶺北七州明年十月平桂州差繆極甚新唐書方鎮表光化三年升桂管經畧使為靜江軍節度而本紀乾寧二年安州防禦使宣晟陷桂州靜江軍節度使周元靜部將劉士政死之歳月既已倒錯又以士政為元静部將同死尤為乖誤今據武安節度掌書記林崇禧撰武威王廟碑云我王臨位五歳而桂林歸欵自乾寧三年至光化三年五年矣又與實錄合故從之〉
　　十一月庚寅劉季述等廢立〈按此月乙酉朔己丑五日庚寅六日也廢立之日舊紀云庚寅舊宦者傳唐年補紀皆云六日無云五日者而實錄新紀云己丑誤也唐太祖紀年錄先云六日後云七日尤誤也崔𦙍所恃者昭宗耳季述議廢立安肯即從之補錄紀年錄云脅之以兵是也唐補紀云皇后穴牆取太子又云令㫖宣告大臣與社稷為主又云后白軍容令聖上養疾皆程匡柔為宦者諱耳不可信也〉解崔𦙍度支等使〈舊傳劉季述畏朱全忠之强不敢殺崔𦙍但罷知政事落使務守本官而已𦙍復致書於全忠請出師返正故全忠令張存敬急攻晉絳河中按舊紀新紀新宰相表此際皆無𦙍罷相事全忠攻晉絳河中乃在明年返正後今不取〉
　　十二月李振勸朱全忠討季述〈薛居正五代史李振傳十一月太祖遣振入奏於長安邸吏程巖白振曰劉中尉命其姪希貞來計大事既至巖乃先啓曰主上嚴急内官憂恐在中尉欲行廢黜敢以事告振顧希貞曰百歳奴事三歳主亂國不義廢君不祥非敢聞也况梁王以百萬之師匡輔天子幸熟計之希貞大沮而去振復命劉季述果作亂程巖率諸道邸吏牽帝下殿以立幼主振至陜陜已賀矣護軍韓彛範言其事振曰懿皇初昇遐韓中尉殺長立幼以利其權遂亂天下今將軍復欲爾耶彛範即文約孫也由是不敢言編遺錄上雖聞其事未知摭實但懐憤激丁未上離定州軍前十二月戊辰達大梁欲潛謀返正乃遣李振偵視其事振迴益詳其宜也尋馳蔣𤣥暉與崔𦙍宻圖大義薛史梁紀季述幽昭宗立德王裕為帝仍遣其養子希度來言願以唐之神器輸於帝時帝方在河朔聞之遽還于汴大計未決㑹李振自長安使回因言於帝云云帝悟因請振復使于長安與時宰潛謀返正按季述廢立之前李振若已嘗立異今豈敢復入長安與崔𦙍謀返正乎今從編遺錄又按唐太祖紀年錄及舊張濬傳皆云濬勸諸蕃匡復而梁實錄及李振傳皆云濬勸全忠附中官與紀年錄及舊傳相違恐梁實錄誤振傳據實錄也唐補紀曰自監國居位將及五旬牋表不來朝野驚虞亢旱時多虹蜺背璚崔𦙍覩其不祥便謀内變潛行書檄於關外播揚 --（『昜』上『旦』之『日』與『一』相連）辭舌於街衢朱全忠封崔𦙍檄書并手札等與季述云彼已翻覆早宜别圖無何季述以此書示於崔𦙍曰比來同匡社稷却為鬬亂藩方不審相公何至於此𦙍唯云無此事遭人反圖刻蠟偽名自古乃有軍容若行怪怒則乞俯存家族季述乃與言誓相保始終𦙍其夜便致書謝全忠云昨以丹誠諮撓尊聽却𫎇封示左軍劉公其人已知意㫖今日與𦙍設盟不相損害然逺託令公為主方應保全兼送女僕二人細馬兩匹全忠覽書大詬曰劉季述我與伊同王事十二三年兄弟之故特令報渠不能自謀却示崔相道我兩頭三面實是難容我若不殺此公不姓朱也乃擲於地其使者走一健歩直申崔公從兹與大梁同謀大事按崔𦙍曏來内倚昭宗外挾全忠與宦官為敵今昭宗既廢𦙍所以得未死者以與全忠親宻故也全忠安肯以其書示季述季述恨𦙍深入骨髓若得此書立當殺𦙍豈肯復以示𦙍而與之盟誓也此殊不近人情皆程匡柔黨宦官疾𦙍之辭耳〉天復元年正月全忠封東平王〈舊紀二月以全忠守中書令進封梁王薛居正五代史梁紀正月癸巳進封帝為梁王酬返正之功也實錄癸巳沛郡王朱全忠加定謀宣力功臣進封東平王新紀二月辛未封全忠為梁王按編遺錄此年二月辛未表讓梁王三年二月制云兔苑名邦睢陽奥壤光膺簡册大啓封疆可守太尉中書令進封梁王或者今年已曽封梁王全忠讓不受改封東平王至三年乃進封梁王而三年制辭前官爵已稱梁王葢誤也今從實錄〉
　　崔𦙍留岐兵三千宿衛〈唐補紀曰其月八日李茂貞朝覲留二千人在右街侍衛而囘崔𦙍申朱全忠請三千人在南坊宅側安下鳯翔刼駕西去朱全忠又闇以車子載器仗稱是紬絹進奉推車子人皆是官健入崔𦙍宅中人心驚惶不同前後崔𦙍累差人喚召朱全忠不到新傳韓全誨等知崔𦙍必除已乃已因諷茂貞留選士四千宿衛以李繼徽總之𦙍亦諷朱全忠内兵二千居南司以婁敬思領之葢取唐補紀耳按韓偓金鑾宻記偓對昭宗云當留兵之時臣五六度與崔𦙍力爭𦙍曰某實不留兵是兵不肯去臣曰其初何用召來又𦙍云且喜岐兵只留三千人據此則是𦙍召茂貞入朝仍留其兵也又舊紀梁實錄編遺錄薛居正五代史梁紀等諸書皆不言全忠嘗遣兵宿衛京師若如唐補紀所言岐汴各遣兵數千人戍京師則昭宗欲西幸時兩道兵必先鬬於闕下不則汴兵皆為宦官所誅不則先追去今皆無此事葢程匡柔得於傳聞又黨於宦官深疾崔𦙍未足信也然𦙍所以欲留茂貞兵為己援者葢以茂貞自以誅劉季述為己功必能與己同心讎疾宦官以利誘之遂復與宦官為一耳今從金鑾記〉
　　二月李克用修好於朱全忠〈唐末見聞錄乾寧四年六月差軍將發往汴州為使其書云云汴州回書云云據全忠書有前年洹水曽獲賢郎去歳青山又擒列將又云鎮定歸欵浦晉求和則非乾寧四年明矣唐年補錄天復元年五月壬午制以朱全忠兼領河中乃詔與太原通和初朝廷以全忠吞併河朔又收下蒲津必恐兵起相侵乃下詔太原夷門使務和好時太原意亦以全忠漸强先以書聘全忠書辭與見聞錄同全忠荅太原書又進表云臣與太原曽於頃歳首締歡盟及其偶掇猜嫌止為各爭言氣又云但以來書意指未息披攘又云臣詳兹來意益切憤懐不敢遂與通和必恐有孤朝寄已遣諸軍進討訖續寶運錄載全忠表云臣當道先自河府抽軍便赴太原進討已累具狀分析聞奏訖臣今月二十三日部領牙隊到東都李克用差到專使張持與臣書一封并馳馬弓箭銀器匹段等與臣通和其張持臣且與迴書放歸訖當月河府抽回兵士即勒權於河陽屯駐見排比收復路州便邐迤赴太原進討次其李克用與臣書一封謹隨狀封進天復四年二月奏其年三月二日表到駕前奉襄宗三月八日敕云云云天復四年尤誤也編遺錄天復元年二月李克用遣軍將張持執檄厚幣而來釋憾亦差軍將持函以為報又曰辛巳上欲北回軍便征北虜近者李克用以甘言重幣請通和好遂具事奏聞語與補錄同唐太祖紀年錄天復元年六月太祖以梁寇方彊難以兵伏陽降心以緩其謀乃遣押牙張持持幣馬書檄以諭之請復舊好書詞大陳北邊五部士馬之盛皆吾外援朱温視之不懌令敬翔修報詞㫖疎拙人士嗤之薛居正五代史梁紀天復元年二月李克用遣牙將張持來聘帝亦遣使報命李襲吉傳天復中武皇議欲修好於梁命襲吉為書以貽梁祖書辭與見聞錄同其年月日各參差不同据全忠荅太原書云今月二十二日使至又上表云先自河府抽軍赴太原又云二十三日到東都則克用書達全忠必在天復元年二月下旬今從編遺錄梁紀〉
　　五月氏叔琮等自石會關歸〈編遺錄四月壬戍上以李克用遣張持齎書請尋懽盟乃指揮諸軍所在且駐留見差發專人入太原許通懽好兼并州地寒節𠉀甚晚戎馬既多野草不足於芻牧尋令氏叔琮迴戍後唐太祖五月氏叔琮及四面賊軍皆退薛史梁紀班師在四月後唐紀汴軍退在五月葢全忠以四月命班師而叔琮等以五月離晉陽故國史記之各異也〉
　　六月癸亥朱全忠如河中〈薛居正五代史梁紀庚申帝發自大梁今從編遺錄〉閏月丁會為昭義節度使〈薛居正五代史㑹傳自河陽以疾致政於洛陽梁祖季年猜忌故將功大者多遭族滅㑹隂有避禍之志稱疾者累年天復元年梁祖奄有河中晉絳乃起㑹為昭義節度使按光化二年六月㑹自河陽為昭義節度使九月李克用取潞州表孟遷為節度使時罕之已卒必是㑹却領河陽至此纔二年則非致政稱疾累年也又是時全忠未嘗誅戮大將疑㑹降河東後作傳者誤以天祐中事在前言之耳〉
　　崔𦙍召朱全忠〈唐太祖紀年錄㑹汴入寇同華宦者知崔𦙍之謀時𦙍專掌三司泉貨韓全誨教禁兵伺𦙍出聚而呼譟訴以冬夜減損軍人又上前披訴天子狥衆情罷崔𦙍知政事崔𦙍怒急召朱温請以兵師入輔唐補紀時朱全忠在河中𦙍潛作急詔令全忠入朝又修書云云全忠得此書詔便發河中還汴按是時全忠未寇同華𦙍亦未罷紀年錄誤今從唐補紀〉
　　十月全忠舉兵發大梁〈薛居正五代史十月戊戌奉宻詔赴長安是時朝廷軍國大政專委崔𦙍崔每事裁抑宦官宦官側目崔一日於便殿奏欲盡去之全誨等屬垣聞之中官視崔眥裂以重賂甘言誘藩臣以為城社時因讌聚則相向流涕時崔專掌三司貨泉全誨等教禁兵於昭宗前訴之昭宗不得已罷崔知政事崔急召太祖請以兵入輔故有是行按帝幸鳯翔前崔𦙍未罷相此與太祖紀年錄略同亦誤〉丁酉宫禁諸門増兵防守〈按金鑾記二十日入直隔夜崔公傳語明日請相看侵早到門崔出御札相示然則添人把門及降御札皆十九日事實錄己亥差人把門己亥乃二十一日實錄誤也〉十一月壬子韓全誨等刼上幸鳯翔〈續寶運錄其年十月朱全忠發士馬十一月入長安聖上幸鳯翔宰臣裴諗翰林學士令狐渙等扈從其皇后王氏及百官太子玉印龍服並是汴州迎在華州相次修東都宫室旋迎赴東都其年十一月初鳯翔士馬入京劫掠街西諸坊寶貨士女至甚及七日汴州士馬入京赴救長安士庶並走攢在開化坊其説妄謬今不取〉
　　乙卯全忠取華州〈編遺錄上引兵逼華州韓建輕騎出牆歸投上於西溪亭子與建飲膳畢却歸赤水營旬日乃請建充忠武節度使梁太祖實錄乙卯大軍及華州建來降甲辰署建權知華州事仍以宣武牙推龔麟佐之唐太祖紀年錄丙辰汴軍攻華州九日建以城降唐補紀同州刺史王行約閉城登壘全忠斫開城門屠之不留噍類華州韓建聞此出城三十里迎之只於迎處云令公本貫許州便仰衣錦乃差人押出關東舊傳建令李巨川至河中送款敬翔疾其文筆勸全忠害之薛居正五代史梁祖紀丙辰帝表建權知忠武軍事促令赴任實錄乙卯全忠取華州丙辰次武功徙建為忠武節度使按此月無甲辰葢丙辰字誤也全忠乙卯取華州丙辰豈能遽至武功唐補紀又云昭宗不知崔𦙍偽行詔命聞朱全忠平陷兩州十一月三日亥時奔波西去按行約乃克用取同州時節度使也程匡柔妄謬多此類今取華州日從梁太祖實錄李巨川死從昭宗實錄〉
　　崔𦙍請全忠迎駕〈編遺錄于時長安無人主朝廷無敕書帝在岐下無輔臣自漢魏以來喪亂未若今日𦙍請王溥自西京至赤水請上進軍迎駕戊午離赤水薛居正五代史梁紀己未發赤水按唐太祖紀年錄朱温至長樂崔𦙍帥百官班迎編遺錄𦙍請王溥自西京至赤水軍前商議實錄云𦙍東寓華州又云𦙍召溥至赤水皆誤也舊紀亦云𦙍令溥至赤水促全忠迎駕今從之發赤水日從編遺錄〉
　　戊辰全忠至鳯翔〈實錄乙丑全忠駐軍岐城之東丙寅全忠軍至城下按全忠癸亥離長安乙丑丙寅至岐太速今從編遺錄新紀〉
　　辛酉全忠移兵趣邠州〈金鑾記曰十七日早聞岐師昨夜二更却迴云軍大衂汴令有表迎駕并述行止汴軍在岐東下寨十八日十九日白麻盧光啓可諫議大夫參知機務二十日翰林學士姚泊兼知外制誥二十四日汴令有表奉辭東去二十五日汴軍離發延英門舊紀癸酉全忠辭去今從編遺錄〉崔𦙍責授工部尚書〈實錄載制辭曰三居極位一無可稱又曰無功及人為國生事按舊傳前云罷知政事落使務後云同平章事鹽鐵轉運使實錄前云罷𦙍鹽鐵使至此制官位中復帶鹽鐵使皆誤〉
　　二年二月戊寅全忠旋軍河中〈實錄在正月按編遺錄二月戊寅上以久駐兵車於三原乃議東歸蒲阪遂取高陵櫟陽左馮入于蒲津梁太祖實錄正月戊申朔上摠御戎馬發自三原復至武功縣駐焉貢章奉辭迴軍赴蒲坂今從唐年補錄舊紀〉
　　三月李嗣昭李嗣源等勸李克用固守〈唐太祖紀年錄嗣昭與今上日夜入賊營斬將搴旗賊多驚擾梁太祖實錄三月癸丑虜衆悉出友寧以飛騎犯其左右翼虜大敗其掩殺不知其數擒克用男廷鸞及將校健卒數千人實錄朱友寧圍太原營西北隅攻其西門城内大恐克用欲奔雲中弟克寧止之又遣李嗣昭與克用子存朂日夜擾賊營友寧乃燒營而遁按紀年錄所謂今上者乃明宗非莊宗也實錄誤〉
　　李儼張濬之子〈唐補紀二年昭宗自鳯翔遣金吾將軍李儼齎御札自巫峽間道潛行宣告吳王楊行宻為討伐逆賊朱全忠事李儼者宰臣張濬男其張濬先為都統討太原退軍朝貶韓建力救不赴貶所只在二峯其男行在乃授金吾將軍昭宗差來宣告於吳王行宻朱全忠探知張濬一門盡遭殺戮按此年濬未死儼賜姓李見此年十月〉
　　五月己未朱全忠發河中〈金鑾記五月三日岐馬歩軍敗迴戈傷中不少八日聞四面百姓盡般移入城内二十一日聞汴帥於郿縣築城及寶雞下寨二十三日聞汴帥至石鼻又至横渠二十四日聞汴帥至城南十里按編遺錄六月全忠始離渭橋此葢全忠下遊兵耳實錄據金鑾記云癸亥朱全忠引軍至石鼻乙丑至横渠己巳駐師城南誤也〉
　　六月丁亥全忠圍鳯翔〈梁太祖實錄六月丁丑暨虢縣辛未文通涸兵驟出布陣俟敵我之將卒躍進決鬬始辰暨午寇大敗屍仆萬餘人命諸軍徙寨逼其壘自是岐人繼出師靡不喪衂六月乙亥上以盩厔有博野軍與岐人往來以窺我命李暉討平丙戌復遣孔勍領兵内大散關取鳯州按六月乙亥朔無辛未前云丁丑後云辛未又再云六月皆誤從唐實錄〉
　　十月李儼至揚 --（『昜』上『旦』之『日』與『一』相連）州〈十國紀年注李昊蜀書張格傳云弟休仕唐為御史奉使揚 --（『昜』上『旦』之『日』與『一』相連）州聞長水之禍改姓名曰李儼九國志云李儼本左僕射張濬之少子名播起家校書郎遷右拾遺濬為李全忠所害播自長水奔鳯翔昭宗賜其姓名來使欲徵兵復讎行宻與李全忠書云選張述於諫省俾銜命於敝藩授秩執金賜編屬籍新舊唐書昭宗紀及濬傳皆云天復三年十二月全忠殺濬於長水然則儼來使時濬猶未死述與休字相亂或一名潘乎實錄是月始以儼為江淮宣諭使以行宻充呉王東面行營都統誤也據行宻書則儼父在時已賜姓李宣諭行宻為討全忠明年春全忠既克鳯翔儼遂留淮南不敢歸朝耳〉
　　朱全忠遣司馬鄴奉表入城〈實錄庚辰司馬酆奉表壬午對全忠使司馬鄴薛居正五代史司馬鄴傳大軍在岐下遣奏事於昭宗再入復出實錄作酆誤也〉
　　十一月孔勍拔坊州又取鄜州〈編遺錄十二月癸酉遣孔勍李暉領兵襲鄜州以牽李周彛之兵己亥我師攻陷鄜牆獲周彛親族遂令李暉權知鹿畤軍事不數日周彛乃遣幕賔投分通好然上許抽兵梁太祖實錄十一月癸卯鄜帥李周彛統州兵萬餘人屯於老聃祠之下上命孔勍李暉乘虚捷取之壬子勍等破中部郡甲寅大雨雪大軍冒之夕進五皷及其壘克之按癸卯距己亥近六十日鄜汴相守豈得全不交兵今從唐梁二實錄〉
　　盧光稠陷韶州〈新紀是歳光稠卒牙將李圖自稱知州事按十國紀年歐陽脩五代史光稠傳開平五年方卒新紀誤也〉
　　三年正月丙午王師範遣劉鄩取兖州〈舊紀丙午青州牙將劉鄩陷全忠之兖州又令牙將張厚入奏是日亦竊發於華州殺州將婁敬思唐太祖紀年錄是月四日青州帥王師範將劉鄩竊據兖州同日師範將張厚輦戈甲十乘至華為華人所詰因竊發燔其郛殺華州指揮使婁敬思而去新紀丙午師範取兖州梁太祖實錄丙辰青州綱將亂于華而敗是日劉鄩陷我兖州唐實錄亦在丙辰按長厯丙午正月四日丙辰十四日編遺錄云魏師及朱友寧告急劉鄩正月四日襲陷兖州與紀年錄等同梁太祖實錄多謬誤恐難據今從諸書移置丙午唐祖補紀云天復二年尤誤〉
　　戊申誅韓全誨等〈舊紀丁巳蔣𤣥暉與中使押送全誨等二十人首級告諭四鎮兵士回鑾之期新紀正月戊申殺全誨等唐太祖紀年錄正月甲辰鳯翔李茂貞殺其子繼筠觀軍容韓全誨張彦𢎞樞宻使袁易簡周敬容等二十二人皆斬首囊盛押領出城以示朱温金鑾記六日誅全誨等唐年補錄正月癸卯賜朱全忠詔唐補紀云天復三年二月誅全誨等八人其全誨等伏誅日今從金鑾記實錄新紀按金鑾記唐年補錄唐實錄從唐紀年錄載六日所誅宦官名可見者全誨等四人處廷等十六人而金鑾記云是夜處置内官一十九人唐年補錄云全誨以下二十二人首級紀年錄云殺全誨等二十二人北夢瑣言亦云二十二人首新傳云繼筠繼誨彦弼皆伏誅是夜誅内諸司使韋處廷等二十二人若并繼筠等數之則多二人若只數宦官則少二人若如金鑾記是夜又誅十九人則多一人或者二人名不見與〉
　　車駕幸全忠營〈王禹偁五代史闕文曰昭宗佯為鞋系脱呼梁祖曰全忠為吾繫鞋梁祖不得已跪而結之流汗浹背時天子扈蹕尚有衛兵昭宗意謂左右擒梁祖以殺之其如無敢動者自是梁祖被召多不至其後盡去昭宗禁衛皆用汴人矣按全忠時擁十萬之衆昭宗方脱茂貞虎口託身全忠豈敢遽為此謀或者欲効漢高祖之折黥布亦恐昭宗不能辦耳今不取〉
　　庚午全忠殺第五可範等數百人〈舊紀辛未内官第五可範已下七百人並賜死於内侍省金鑾記二十八日處置第五可範已下四百五十人太祖紀年錄内諸司百餘人及隨駕鳯翔羣小二百餘人一時斬首于内侍省舊傳與紀年錄同新傳𦙍全忠議誅第五可範等八百餘人與内侍省梁太祖實錄己巳翌日誅宦官第五可範等五百餘人于内侍省仍命畿内及諸道搜索處置以盡厥類唐年補錄云誅宦官七百一十人按舊紀編遺錄皆云正月辛未誅可範等而梁實錄唐補紀續寶運錄金鑾記唐年補錄薛居正五代史梁紀新唐紀或云己巳翊日或云二十八日今從之葢全忠𦙍雖奏云罷諸司使務追監軍赴闕其實即日已擅誅之至二月癸酉始下詔賜死故昭宗哀而祭之耳〉
　　二月陸扆言鳯翔獨無詔書〈舊傳帝還京後赦諸道皆降詔書獨鳯翔無詔扆奏云云按是時未赦恐止是降詔書或赦前扆議如此故𦙍怒耳〉
　　蘇檢盧光啓賜死〈實錄檢光啓並賜自盡一説檢長流環州唐太祖紀年錄初從幸鳯翔命盧光啓韋貽範為相又命蘇檢平章事及車駕還宫𦙍積前事怒之不一月皆貶謫之左遷陸扆沂王傅王溥太子賔客蘇檢自盡續寶運錄二月五日應是岐王駕前宰臣盧光啓等一百餘人並賜自盡新紀朱全忠殺蘇檢盧光啓舊𦙍傳昭宗初幸鳯翔命盧光啓韋貽範蘇檢等作相及還京𦙍皆貶斥之新光啓傳云檢長流環州光啓賜死與寶運錄注同檢流環州不見本出何書〉
　　輝王祚為諸道兵馬元帥〈金鑾記上曰朕以濮王處長云云新傳帝十七子德王裕棣王祤䖍王禊沂王禋遂王禕景王祕輝王祚祁王祺雅王禩瓊王祥端王禎豐王祁和王福登王禧嘉王祐潁王禔蔡王祜何皇后生𥙿及祚餘皆失母之氏位舊傳云昭宗十子無端王禎以下七人按新舊傳昭宗諸子皆無濮王孫光憲續通厯濮王名紃昭宗之子母曰太后王氏哀帝被殺朱全忠冊紃為天子改元天壽明年禪位於梁此乃光憲傳聞謬誤也昭宗亦無王皇后金鑾記所云濮王葢德王改封耳〉
　　朱友裕為鎮國節度使〈實錄壬辰以興德府復為華州賜名感化軍以友裕為節度使按編遺錄天祐三年閏十二月乙丑敕鎮國之號興德之名並宜停薛居正五代史地里志華州梁為感化軍梁功臣傳天復三年友裕權知鎮國軍留後今從實錄〉
　　五月雷彦威陷江陵成汭赴水死〈新紀彦威之弟彦恭陷江陵今從編遺錄舊紀及薛居正五代史十國紀年皆云汭未至鄂渚江陵已陷將士立其家皆無鬬志按新紀十國紀年皆云壬子汭敗死壬子此月十二日也而編遺錄云二十二日陷江陵今不取北夢瑣言云天祐中汭死大誤也〉許德勲還過岳州鄧進忠降〈馬氏行年記天復三年自荆南振旅還遂入岳州降刺史鄧進忠九國志楚世家天祐二年七月岳州刺史鄧進忠帥其衆來降許德勲傳云天祐二年領兵畧地荆南還經岳州刺史鄧進忠以城歸附新紀全用九國志年月湖湘故事言開平中收荆南回進忠以城降又載何致雍天策寺碑銘云乃克桂林乃襲荆渚彼岳之陽旋師而取天祐二年十月朱全忠謀討襄州趙匡凝九月克襄州始命楊師厚攻荆南然則七月許德勲何繇略地荆南葢九國志之誤天復三年成汭敗死德勲及雷彦威襲江陵還取岳州與何致雍碑意略同故以行年記為據〉
　　朱友寧屠博昌〈唐太祖紀年錄師範之舉兵也朱温令朱友寧討之三月己酉先温至汴州大舉四鎮魏博之衆十萬擊師範朱友寧楊師厚攻博興旬餘不下攻城之衆死者大半俄而朱温至大怒斬其主將復起土山翌日而拔城中無少長皆屠之仍毁其垣四月進陷臨淄傅青州别將攻北海渡膠水寇登萊等郡實錄據此而置於四月梁太祖實錄四月丙子上至鄆領事辛卯從子友寧率師破青州之博昌臨淄二邑殺戮五千餘衆暨北海焉編遺錄五月辛亥却離歴下宿豐齊驛甲寅上到汶陽乙卯奏王師範逆狀己未上又往歴下壬戌上以兵士攻取博昌寨下少樹木時當炎毒却勒親從騎兵皆歸齊州因又前行夜將半客將劉捍謀曰捍請馳赴軍前傳諭上意敦將士令戮力速攻必可剋也今請上却歸歴下上悦而從之便令捍馳騎東往上乃西歸汶陽丙寅捷音至攻拔博昌盡戮其黨矣據此則破博昌在五月今從友寧傳〉八月田頵舉兵叛楊行宻〈十國紀年朱全忠聞田頵等叛矯制削奪王官爵命頵及杜洪鍾傳錢鏐充四面招討使布制書於境上王知其詐妄按新舊紀實錄梁太祖紀皆無削奪行宻命洪等為招討使事今不取〉
　　九月楊師厚大破王師範〈梁太祖實錄九月癸卯楊師厚勵衆決鬬青人大敗北走殺戮一萬人擒師範弟師克翌日東萊郡遣州兵洎土團等五千人將援青壘我師邀截翦撲無一二存焉即時徙寨逼其闉闍唐實錄略與此同編遺錄冬十月丁卯楊師厚繼告捷於臨朐北及青州四面累殺破賊黨擒斬頗衆至十一月萊州刺史王師克領六千人欲徑入青丘助其守禦師厚伏兵邀之殺戮將盡下又有丁亥上誕辰聞朱友倫死誕辰乃十月二十一日友倫死亦十月中事也下又别有十一月疑上十一月是十一日字或七日字又曰一日師範請降疑脱二十字二十一日即戊午也今從梁實錄〉
　　甲寅朱全忠如洛陽遇疾復還大梁〈梁實錄云壬戌唐實錄云十月丁卯朔今從編遺錄〉
　　戊午王師範降全忠〈舊紀及薛居正五代史劉鄩傳皆云十一月師範降編遺錄曰十一月敗萊州刺史王師克一曰師範差人捧𣢾檄至軍前請舉牆歸降按梁太祖實錄薛史梁紀唐實錄皆云九月戊午今從之〉
　　十月丁丑劉鄩降全忠〈梁實錄四年正月辛丑劉鄩自兖州來降舊紀十一月鄩以兖州降實錄十一月鄩降薛居正五代史梁紀十一月丁酉鄩降鄩傳曰天復三年十一月師範告降且先差鄩領兵入兖州請釋其罪亦以告鄩鄩即出城聽命新紀十月丁丑劉鄩以兖州叛附于朱全忠按青兖相距不逺師範之降亦以告鄩豈有自戊午至丁酉五十日師範使者始至兖州邪十月丁丑日差近今從新紀〉辛巳朱友倫卒〈編遺錄丁亥趙廷隠自長安馳來告今月十四日朱友倫墜馬而卒十四日則庚辰也後唐紀年錄薛居正五代史紀昭宗實錄皆云辛巳今從之〉
　　十二月劉仁恭擒述律阿鉢〈薛居正五代史及莊宗列傳皆云光啓中守光禽舍利王子其王欽德以重賂贖之按是時仁恭猶未得幽州也今從薛史蕭翰傳及王曍唐餘錄〉
　　天祐元年正月柳璨同平章事〈舊傳崔𦙍得罪前一日召璨入内殿草制敕𦙍死之日既夕璨自内出前驅傳呼相公來人未見制敕莫測所以新傳曰崔𦙍死昭宗宻許璨相外無知者日暮自禁中出傳呼宰相人大驚按𦙍未死璨已除平章事新舊傳云𦙍死後誤也〉
　　朱全忠殺崔𦙍〈舊傳全忠攻鳯翔𦙍寓居華州為全忠畫圖王之䇿又曰天子還宫全忠東歸𦙍以事權在己慮全忠急於簒代乃與鄭元規謀招致兵甲以扞茂貞為辭全忠知其意從之令汴州軍人入關應募者數百人及友倫死全忠怒遣其子宿衛軍使友諒誅𦙍而應募者突然而出唐太祖紀年錄曰及事權既大知朱温懐簒奪之志慮一朝禍發與國俱亡因圖自安之計與朱温外貌相厚私心漸異與元規宻為計畫倍招兵數繕治鎧甲朝夕不止朱温察之乃隂令部下驍果數千給為散卒於京師應募𦙍每日教閲弓弩梁卒偽示怯懦或倒弓背矢有若不能𦙍莫之識俄而朱友倫打毬墜死温愈不悦乂聞𦙍欲挾天子出幸荆襄温乃抗言𦙍將交亂天下傾覆朝廷宜急誅之無令事發天子將罷𦙍知政事貶太子賔客鄭元規循州司户事未行温子友諒引兵攻𦙍詰旦擒之又攻鄭元規於京府擒之崔鄭俱獻首岐下實錄𦙍重世宰相而志滅唐祚按崔𦙍隂狡險躁其罪固多然本召全忠欲假其兵力以除宦官耳宦官既誅全忠兵勢益彊遂有簒奪之心𦙍復欲以譎詐并圖全忠故全忠覺而殺之若云唐室因𦙍而亡則可矣舊傳云𦙍為全忠畫圖王之䇿實錄云𦙍志滅唐祚恐未必然也𦙍仕唐以為上相滅唐立梁於己何益假令𦙍實有此志則惟患全忠簒代之不速何故復謀拒之此所謂天下之惡皆歸焉者也紀年錄序朱崔之情近得其實今從之然紀年錄云傳首岐下誤也又全忠之去長安也留歩騎萬人何患無兵何必更令汴卒應募若在訓練之際突出擒𦙍猶須此卒𦙍既貶官家居一夫可制安用此計耶葢全忠以𦙍募兵既多或能圖已故使汴卒應募察其動靜以壊其謀非藉北兵以誅𦙍也人始不知及誅𦙍之際皆突出人方知是汴卒耳〉
　　二月乙亥車駕至陜〈梁實錄丁巳詔以今月二十二日先遣士庶出京朕將翌日命駕壬戌襄宗發自秦雍甲子暨華州二月丁卯上至河中乙亥天子駐蹕陜郡翌日上來覲于行在編遺錄正月丁酉上聞闕下人心不遑遂往河中以審都邑動静己酉離梁園行至汜水聞崔𦙍死是時皆言崔𦙍已下潛諫帝不令東遷雒陽又宻與岐鳯交通及斯禍也洎上至蒲津帝謀東幸決取二十一日屬車離長安是日丁巳王鑾東指癸亥到甘棠二月乙亥上離河中丁丑到陜郊戊寅朝上欲躬往洛下催促百工壬辰朝辭明日東邁唐太祖紀年錄丁巳下詔與梁實錄同又曰壬戌昭宗發長安遷幸洛陽丁卯車駕次華州乙亥駐蹕陜州丙子朱温自汴州迎覲見已先發自此人使相望于路請駕早行幸洛陽舊紀正月己酉全忠率師屯河中遣牙將寇彦卿奉表請車駕遷都洛陽丁巳車駕發京師癸亥次陜州全忠迎謁于路二月丙寅朔乙亥全忠辭赴洛陽親督工作薛居正五代史梁紀正月辛酉帝發自大梁西赴河中京師聞之為之震懼唐年補錄丁巳帝御延喜樓全忠迎扈表至及還宫至暮全忠已移書宰臣裴樞促百官東行是日下詔與梁實錄同尋以張延範為御營使便毁拆宫室㳂河而下仍起豪民從行貧者亦繼焉車駕以其月二十三日己未至華州二月丙寅車駕駐陜郊又曰三月三日戊辰車駕離華下其差舛如此實錄丁巳全忠遣牙將寇彦卿奉表言慮邠岐兵士侵迫請車駕遷都洛陽乃下詔與梁實錄同二月丙寅朔丁卯次華州時朱全忠屯河中乙亥駐陜州丙子全忠來朝又賜王建絹詔云正月二十日朕登樓二十二日東軍兵士擁脅朕東去新紀正月戊午全忠遷唐都于洛陽二月戊寅次陜州朱全忠來朝按梁實錄唐紀年錄唐年補錄唐實錄所載詔書皆云二十二日遣士庶出京朕翌日命駕而諸書月日各不同莫有與此詔相應者編遺汴人所錄比唐紀年宜得其實而正月二十一日丁巳全忠請遷都表始至長安車駕當日豈能便發長安去陜猶八程而癸亥巳到甘棠首尾七日太似忽遽實錄全用紀年錄正月二十六日始離長安二月二日至華州駐留數日故同以十日至陜差似相近今從之〉
　　三月全忠奏以長安為佑國軍〈按河南府先已為佑國軍今京兆府乃與同名者葢車駕既在河南則無用軍額故移其名於京兆耳天祐三年鄭賨猶為西京留守判官然則雖立軍額京名尚存耳〉
　　上遣間使賜王建楊行宻李克用等絹詔〈續寶運錄天復四年三月二十二日丑時襄宗在陜府行營宻遣絹詔告晉楚蜀末云三月二十三日四月二十七日賫到西川頒示管内州縣實錄此月絹詔在四月據十國紀年楊行宻三月王建四月得詔與寳運錄略相應今移置此月〉四月全忠殺内園小兒二百餘人〈後唐紀年錄云五百人實錄據之今從舊紀薛史〉
　　敕内諸司不以内夫人充使〈編遺錄曰戊申鑾輿初到洛都經費甚廣况國用未豐庶事草創因刪略閒冗司局今後除留宣徽等九使外餘並停廢仍不差内中夫人充使葢初誅宦官後内諸司使皆以内夫人領之至此始用外人也而實錄改充使為宣事誤也〉
　　昭宣帝天祐二年八月己亥全忠擊趙匡凝〈梁太祖實錄薛居正五代史梁紀皆云七月庚午遣楊師厚率前軍討趙疑於襄州辛未帝南征唐實錄七月全忠奏匡凝擅通好西川淮南又遣弟專領荆南請削奪官爵已遣都將楊師厚討之翌日全忠自帥軍以進編遺錄八月壬辰先抽武寧楊師厚是日到乃議伐襄州帥趙匡凝乙未大發車徒委楊師厚總其軍政己亥上領親從歩騎繼大軍之後是夜宿尉氏今從之薛史太祖將圖禪代以匡凝兄弟並據藩鎮乃遣使先諭㫖焉凝對使者流涕荅以受國恩深豈敢隨時妄有他志使者復命太祖大怒天祐二年秋七月遣楊師厚率師討之辛未全忠南征表匡凝罪狀請削官爵按全忠刼遷昭宗於洛陽匡凝與行宻等移檄諸道共討之全忠安肯以禪代問之今不取〉
　　盧約陷温州〈新紀正月約陷温州十國紀年在此月戊戌今從之〉
　　九月全師朗降王建〈李昊蜀書高祖紀作全行思後主紀作全行宗林思諤王宗播王承規傳作全行宗桑𢎞志傳作全行朗新書馮行襲傳作金行全葢傳寫差誤不可考正按後蜀後主實錄云金州招安指揮使全師郁世居金州疑是師朗昆弟族人也今從十國紀年〉
　　周隠請召劉威〈按徐温謂隠為姧人隠若欲為亂當宻召劉威豈肯對其父斥渥短請以軍府授威隠乃戅直之人耳〉
　　十月辛卯朱全忠抵光州〈梁太祖實錄十月壬申上御大軍發自襄州由安黄渉申光暨壽春之翟丘駐焉十國紀年十月朱全忠自襄州帥衆二十萬趨光壽按十月丙戌朔無壬申梁實錄誤今從編遺錄〉
　　十一月庚辰楊行宻薨〈十國紀年注吳錄唐烈祖實錄及吳史官王振撰楊本紀皆云天祐二年十一月庚辰行宻卒敬翔梁編遺錄云天祐三年三月潁州獲河東諜者言去年十一月持李克用絹書往淮南十二月至揚 --（『昜』上『旦』之『日』與『一』相連）州方知楊行宻且死與莊宗功臣列傳行宻傳所載略同沈顔行宻神道碑殷文主行宻墓誌游恭渥墓誌皆云天祐三年丙寅二月十三日丙申卒薛居正五代史行宻傳亦云天祐三年卒行宻之亡嗣君幼弱不由朝命承襲或始死未敢發喪赴以明年二月疑沈顔等從而書之墓誌云十一月吳王寢疾付渥後事授淮南使或本紀等誤以此月為行宻卒王振沈顔殷文圭游恭皆仕吳而記錄差異固不可考今從舊史而存碑誌年月以廣傳聞〉
　　十二月戎昭節度使馮行襲領武定〈實錄云改為武寜軍新表云改為武定軍按武寧乃徐州軍額武定乃洋州軍額不應同名續寶運錄注云天復七年秋汴軍都頭號為青面改姓朱授全忠印綬為洋州刺史洋州自景福元年刺史楊守佐歸順鳯翔後被朱全忠除此年秋蜀第二指揮使王宗綰收獲金州都押衙全貴率衆降賜姓王名宗朗拜金州刺史又編遺錄天祐三年二月云行襲已於均州建節因署韓恭知金州事請朝廷落下防禦使并不建戎昭軍以比諸書參驗似是今者以行襲兼領洋州節制非改戎昭為武定軍也實錄新表皆誤續寶運錄云天復七年亦誤也〉
　　三年四月鍾傳養子延規〈實錄初鍾傳養上藍院僧為子曰延圭補江州刺史傳卒遂召淮師陷其城今從十國紀年吳史〉
　　七月朱全忠引兵南還〈實錄在六月今從編遺錄唐太祖紀年錄編遺錄七月癸未上起兵離魏都按長厯是月壬子朔無癸未編遺錄誤也〉
　　壬申全忠至大梁〈編遺錄云壬辰亦誤〉
　　十月王建立行臺〈續寶運錄曰天復六年十月六日行下北牓帖則是此年十月也〉十二月錢鏐薦王景仁領寧國節度使〈薛居正五代史鏐辟為兩府行軍司馬具以狀聞太祖復命遥領宣州節度使同平章事歐陽脩五代史曰鏐表景仁領宣州節度使今從之〉閏月丁㑹降河東〈唐太祖紀年錄丁酉丁會開門迎降閏十二月太祖以李嗣昭為路帥薛居正五代史梁紀在閏月後唐紀在十二月今從新舊唐紀薛史梁紀及編遺錄