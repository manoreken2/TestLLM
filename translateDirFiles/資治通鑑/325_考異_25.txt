欽定四庫全書
　　資治通鑑考異卷二十五
　　宋　司馬光　撰
　　唐紀十七
　　中和三年二月韓簡為部下所殺〈舊傳簡攻河陽行及新郡為諸葛爽所敗單騎奔迴憂憤疽發背而卒時中和元年十一月也新傳亦同今從實錄〉
　　莊夢蝶為賊所敗高仁厚代討之〈張𩇕耆舊傳曰中和四年甲辰春三月峽路招討指揮使莊夢尚書為韓秀昇所敗退至忠州川主太師召睂州刺史高仁厚使討秀昇等許以成功除梓帥即日聞奏拜行軍司馬將歩卒千人三月五日進發句延慶耆舊傳中和三年二月莊夢蝶為賊所敗川主喚仁厚奏授峽路招討都指揮使將兵三千人三月辛丑進發實錄三年二月夢蝶為賊所敗陳敬瑄奏以仁厚代夢蝶將兵三千進討詔拜行軍司馬二月丁卯朔無辛丑辛丑乃四月五日延慶誤也實錄三年二月敬瑄奏仁厚代夢蝶葢亦用句傳年月今從之〉
　　三月合淝楊行愍〈十國紀年云楊行宻六合人今從薛居正五代史徐鉉吳錄〉高仁厚擒韓秀昇〈張𩇕耆舊傳中和四年高僕射將歩卒千人三月五日進發莊尚書三月二十日齊進四月十四日峽路申四月一日大破峽賊句延慶耆舊傳三年四月庚午擒韓秀昇捷書到府按是月丁酉朔無庚午實錄中和三年四月庚子仁厚擒韓秀昇獻於行在初仁厚至峽與賊戰其衆大敗賊中小校縛秀昇出降據鄭畋集有覆黔府觀察使陳侁奏涪州韓秀昇謀亂已收管在州𠉀敕㫖狀云秀昇刼害黔府俘掠帥臣占據涪陵扼截江路遽懷僭妄求作察廉陳侁爰命毛玭部領甲士直趨巢穴便破城池迫逐渠魁勦除逆黨而諸家之説皆云仁厚所獲新傳衆怒執秀昇以降仁厚儖車送行在斬於市張𩇕耆舊傳中和二年三月干能反八月羅渾擎反十月句胡僧反十二月羅天子反三年北路奏黄巢正月十日敗走收復長安正月干能遣羅渾擎於新穿埧下二十七寨把斷水陸官路六月韓求反其卭州賊首干能邐迤漸復入蜀州界九月峽路賊韓秀昇十月峽路賊屈行從反川主陳太師差押衙莊二夢將兵二千十月二十日發往峽路討韓秀昇屈行從等十闕月五日高仁厚進發討干能九日收卭州境内諸寨十日州縣豁平二十二日囘戈朝見三日大設五日議功授眉州刺史四年三月莊夢退至忠州川主差高仁厚將兵三月五日進發莊尚書三月二十日齊進四月十四日申四月一日大破峽賊擒秀昇等十五日東川楊師立反句延慶耆舊傳止於鈔改張傳為之别無外事但移渾擎反於中和二年五月胡僧羅天子反於六月韓求反於其年七月莊夢蝶討韓秀昇屈行從以其年十月癸丑進發高仁厚破千能等五賊囘朝見在其年十二月戊寅三年二月莊夢蝶為賊所敗川主遣高仁厚將兵三月辛丑進發四月庚午擒韓秀昇捷書到府是月楊師立反四年北路奏黄巢正月十日敗走收復長安不知延慶改移年月别有所據邪將率意為之也至於三年楊師立反四年收復長安其為乖謬尤甚於𩇕實錄千能韓秀昇等事率依句傳而誤以韓秀昇反置七月高仁厚討干能置十月削戊寅辛丑兩日改庚午為庚子此其異於句傳也新紀三年十一月壬申西川行軍司馬高仁厚及千能戰于卭州敗之續寶運錄中和三年涪州韓秀昇反冬千能反高仁厚討平之按賈緯唐年補錄及實錄所載鐵劵文皆云維中和三年歳次癸卯十月甲午朔十六日己酉皇帝賜功臣陳敬瑄鐵劵其文有戮千能如翦草除秀昇若焚巢然則秀昇之敗必在此日前也張傳破秀昇在四年四月其四年十月十日亦載賜川主太師鐵劵乃云維中和三年歳次癸卯十月甲子朔五日戊辰文與補錄實錄同其昏耄如此句傳取張事而改其年實錄用句年而改其日其千能韓秀昇等起滅不知的在何時今從實錄〉
　　四月甲辰李克用收京師〈舊紀四月庚子沙陀等軍趨長安賊拒之於渭橋大敗而還李克用乗勝追之己卯黄巢收殘衆由藍田關而遁庚辰收京城楊復光告捷按是月丁酉朔無己卯庚辰敬翔梁太祖編遺錄四月乙巳巢焚宫闈省寺居第略盡擁殘黨越藍田而逃明日上與諸軍收復長安實錄甲辰李克用與忠節將龐從河中將白志遷横野將滿存朝邑將康師貞三敗賊于渭橋大破之義成義武等軍繼進乙巳巢賊燔長安宫室收餘衆自光泰門東走由藍田關以遁諸軍進收京師新紀三月壬申李克用及黄巢戰于零口敗之四月甲辰又敗之于渭橋丙午復京師舊傳曰四月八日克用合忠武騎將龐從遇賊於渭南决戰三捷大敗賊軍十日夜賊巢散走詰旦克用由光泰門入取京師巢賊出藍田七盤路東走關東新傳曰克用遣部將楊守宗率河中將白志遷忠武將龐從等最先進擊賊渭橋三戰三北於是諸節度兵皆奮無敢後入自光泰門賊崩潰逐北至望春入昇陽殿闥巢夜奔衆猶十五萬聲趨徐州出藍田入商山程匡柔唐補紀曰楊復光帥十道行營節度使王重榮李克用等兵士二萬餘人自光泰門入襲逐至昇陽殿下殺賊盈萬黄巢軍敗陣上奔逃取藍田關出後唐太祖紀年錄乙巳巢敗焚宫室東走太祖進收京師唐年補錄八日克用等戰渭南三敗賊軍九月巢走按楊復光露布云今月八日楊守宗等隨克用自光泰門先入京師又云賊尚為堅陳來抗官軍自卯至申群㐫大潰賊即時奔遁南入商山然則官軍以八日入城賊戰不勝而走此最可据今從之渭南之戰必在八日以前諸書皆誤也〉
　　楊復光遣使告捷〈張𩇕耆舊傳中和三年北路奏黄巢正月十日敗走收復長安城訖三月北路行營收城將士並回戈句延慶耆舊傳曰四年北路奏黄巢正月十日敗走收復長安三月北路行營破黄巢將士並回延慶悉移𩇕四年事於三年三年事於四年而不移其月日其為差謬又甚於𩇕今但云告捷更不著月日〉
　　六月韋宙竒劉謙〈新傳宙弟岫亦有名宙在嶺南以從女妻小校劉謙或諫止之岫曰吾子孫或當依之薛居正五代史韋宙出鎮南海謙時為牙校宙以猶女妻之北夢瑣言曰丞相韋公宙出鎮南海有小將劉謙者職級甚卑氣宇殊異乃以從女妻之其内以非我族類慮招物議風諸幕僚諫止之丞相曰此人非常流也他日吾子孫或可依之謙以軍功拜封州刺史韋夫人生子曰隠曰巖十國紀年曰劉謙望字德光亦名知謙後止名謙唐咸通中為廣州牙將韋宙以兄女妻之新傳云岫知謙恐誤今從瑣言紀年〉七月李克用為河東節度使鄭從讜詣行在〈舊紀五月李克用充河東節度使七月詔鄭從讜赴行在新紀五月從讜為司空同平章事賈緯唐年補錄五月制李緯可同平章事充河東節度使舊從讜傳三年克用授河東節度代從讜五月十五日從讜離太原道途多寇行次絳州留駐數月冬詔使追赴行在復輔政唐末見聞錄曰五月勅除李尚書鴈門節度使六月二十五日鴈門節度使李僕射般次於府東路過六月内有除目到相公除替赴闕鴈門節度李相公除河東節度使十五日相公取西明門進發當月内新使李相公有牓示安撫在城軍人百姓曰無懐舊念各仰安家又曰晉王諱克用中和三年五月一日自鴈門節度使拜平章事充河東節度使按克用除河東及從讜復輔政諸書月日不同舊紀五月除克用七月從讜赴行在不言入相新紀五月已為相尤誤舊從讜傳五月十五日離太原又與紀相違唐年補錄五月制止褒賞克用朱玫東方逵三人制詞鄙俚疑其非實唐末見聞錄初云六月除河東後復云五月一日据實錄後唐太祖紀年錄薛居正五代史皆在七月今從之從讜此年九月為東都留守光啓二年二月方再入相〉
　　十月克用取潞州〈實錄克用表李克脩為節度使於是分昭義軍五州為二鎮薛居正五代史孟方立傳曰潞人隂乞師於武皇中和三年十月武皇遣李克脩將兵赴之方立拒戰大敗之由是連收澤潞二郡乃以克脩為節度使按薛史張全義傳諸葛爽表全義為澤州刺史爽卒李罕之據澤州葢克脩止得潞州澤為河陽所取也〉
　　四年二月克用自河中陜渡河〈唐末見聞錄晉王三月十三日發大軍討黄巢太祖紀年錄正月太祖帥師五萬自澤潞將下天井關河陽屯萬善乃改轅蒲陝度河薛居正五代史但云四年春按四月已與巢戰三月十三日發晋陽似太晩又克用表云昨二月内頻得陳許徐汴書牒今從舊紀又克用自訴上表云遂從陜服徑達許田是於蒲陜兩道度兵也〉
　　三月楊師立移檄數陳敬瑄罪〈張𩇕耆舊傳中和四年四月十五日東川楊師立反下載師立檄文則云三月三日自相違今從實錄〉
　　五月張歸霸及從弟歸厚降朱全忠〈崇文院有梁功臣列傳不著譔人名氏云張歸厚祖興父處讓歸厚中和末與伯季自寃句相率來投薛居正五代史張歸霸祖進言父實歸厚傳無父祖但云與兄歸霸皆來降据梁功臣傳父祖與歸霸不同當是從弟〉
　　全忠攻李克用於上源驛〈梁太祖編遺錄甲戌并帥自曹南旋師上出封丘門迎勞之克用堅請入州内上初止之乃於門外陳設次舍將安泊之克用不諾因縱蕃騎突入馳至上源驛既不可遏上乃與之並轡送至驛亭是日晩備宴宴罷復張樂繼燭而飲克用酒酣使氣廣須樂妓頗恣無厭之欲又以醜言陵侮於上時蕃將皆被甲胄以衛克用上既甚不懽遽起圖之遂令都將楊彥洪潛率甲士入驛戮之時夜將半克用沉醉忽大雷雨暴至克用不覺近侍人乃滅燭推於牀下藏之蕃戎與我師鬭戰移時方敗楊彥洪中流矢而斃是時隂黑克用遇一卒背負登尉氏門因得懸縋而出乗牛行數里以投其衆餘親衛數百人皆勦之其後克用至太原以是事表訴于唐帝蒲帥亦繼馳書請上與克用和解上終不釋憾此乃敬翔飾非今不取實錄甲戌李克用次汴州駐軍近郊朱全忠請館于上源驛乃以腹心三百餘自衛全忠以克用兵從簡少大軍在逺謀害之是夜置酒宴罷以兵圍驛縱火焚之薛居正五代史梁太祖紀曰五月甲戍帝與晉軍振旅歸汴館克用於上源驛既而備犒宴之禮克用乘醉任氣帝不平之是夜命甲士圍而攻之後唐武皇紀曰班師過汴汴帥迎勞於封禪寺請武皇休於府第乃館於上源驛是夜張樂陳宴席武皇酒酣戯諸侍妓與汴帥握手叙破賊事以為樂汴帥素忌武皇乃與其將楊彥洪宻謀竊發攻傳舍按全忠是時兵力尚微天下所與為敵者非特患克用一人而借使殺之不能併其軍奪其地也葢克用恃功語或輕慢全忠出於一時之忿耳今從薛史梁紀〉
　　六月鄭軍雄斬楊師立出降〈張𩇕耆舊傳四年七月一日高僕射羽檄入城云云師立自殺七月三日張鄭二將持師立首級出降七月七日高僕射上東川句延慶傳曰三年五月高公進軍東川城下飛檄入城師立自刎七月辛酉師立首級至成都實錄六月丙申高仁厚奏東川都將鄭君雄梟斬楊師立傳首於行在是日詔以仁厚為東川節度使續寶運錄二月梓州觀察使楊師立反敕差蜀將高仁厚等討平六月三日牧得梓州并楊師立首級至駕前新紀七月辛酉楊師立伏誅今日從續寶運錄事從實錄〉林言斬黄巢〈續寶運錄曰尚讓降徐州黄巢走至碭山路被諸軍趂逼甚乃謂外甥朱彥之云云外甥再三不忍下手黄巢乃自刎過與外甥外甥將至路被沙陁博野奪却兼外甥首級一時送到都統軍中舊紀七月癸酉賊將林言斬黄巢黄揆黄秉三人首級降舊傳巢入泰山徐帥時溥遣將張友與尚讓之衆掩捕之至狼虎谷巢將林言斬巢及二弟鄴揆等七人首并妻子函送徐州新紀七月壬午黄巢伏誅新傳巢計蹙謂林言曰汝取吾首獻天子可得富貴毋為他人利言巢甥也不忍巢乃自刎不殊言因斬之函首將詣時溥而太原博野軍殺言與巢首俱上今從新傳〉
　　七月壬午戮巢姬妾〈張𩇕耆舊傳中和三年五月二十日北路軍前進到黄巢首級妻男今不取其年月而取其事〉
　　八月李克用請麟州𨽻河東〈新方鎮表中和二年河東節度増領麟州誤也今從唐末見聞錄〉
　　十一月王建等奔行在〈實錄九月山南西道節度使鹿晏𢎞為禁軍所討棄城奔許州晏𢎞大將王建韓建張造晉暉李師太各率本軍降田令孜以建等楊復光故將薄其賞皆除諸衛將軍十一月戊午朔建等以軍三千至行在田令孜錄為假子統以舊軍號隨駕五都按建等既降始遣禁軍討晏𢎞實錄云九月晏𢎞棄城去太早十一月又云建等降重複上云賞薄下云為假子自相違新傳帝還晏𢎞懼見討引兵走許州王建帥義勇四軍迎帝西縣按帝尚在成都云迎帝西縣亦誤也今月從實錄事從薛居正五代史韓建王建傳〉
　　鹿晏𢎞䧟襄州劉巨容奔成都〈實錄光啓元年四月蔡賊攻䧟襄州劉巨容死焉新傳晏𢎞引麾下東出襄鄧宗權遣趙德諲合晏𢎞兵攻襄州巨容不能守奔成都龍紀元年田令孜殺之按晏𢎞中和四年十一月已據許州又巨容所以奔成都以天子在蜀故也今從新傳〉
　　周岌棄鎮州晏𢎞據許州〈實錄鹿晏𢎞䧟許州殺節度使周岌據其鎮又曰初晏𢎞據有興元部將王建等率衆歸行在乃詔禁兵討之晏𢎞懼棄城歸鄉里周岌聞其至遁去晏𢎞自稱留後朝廷因以節旄命之始云殺後云遁去自相違今從其後〉
　　十二月鄭鎰表陳巖為福建觀察使〈實錄七月泉州刺史陳巖逐福建觀察使鄭鎰自知使務又曰十二月壬寅以巖為福建觀察使巖既逐鎰逼鎰薦已為代朝廷因命之按巖既逐鎰則鎰不在福州巖安能逼之薦已新王潮傳亦曰黄巢將竊有福州王師不能下建人陳巖率衆拔之又逐觀察使鄭鎰自領州詔即授刺史按劉恕閩錄黄巢䧟閩粤巖聚衆千餘人號九龍軍福建觀察使鄭鎰奏為團練副使左廂都虞侯李連驕慢不法縱其徒為郡人患巖將按誅之連奔溪洞中合衆攻福州巖擊破之鎰表巖自代拜觀察使今從之〉
　　山南東道上馮行襲功〈薛居正五代史行襲傳曰洋州節度使葛佐秦辟為行軍司馬請將兵鎮谷口通秦蜀道由是益知名新傳曰行襲乗勝逐刺史吕曄據均州劉巨容因表為刺史武定節度使楊守忠表為行軍司馬使領兵搤谷口以通秦蜀新紀光啓元年四月武當賊馮行襲陷均州逐刺史吕曄在劉巨容奔成都後行襲傳云巨容以功上言誤也今從薛史〉
　　李昌言薨〈諸書皆無昌言卒年月惟實錄於李昌符傳中云李昌言病請昌符權留後昌言死詔除節度使按實錄中和三年五月昌言加檢校司徒光啓元年二月昌符始見故以昌言薨附於中和四年之末〉光啓元年正月盧光稠陷䖍州稱刺史〈歐陽脩五代史曰盧光稠譚全播皆南康人光稠狀貌雄偉無他材能而全播勇敢有識略然全播常竒光稠為人唐末羣盜起全播聚衆立光稠為帥是時王潮攻陷嶺南全播攻潮取其䖍韶二州十國紀年全播推光稠為之謀主所向克捷光啓初據䖍州光稠自稱刺史天復中陷韶州光稠使其子延昌守之按新紀光啓元年正月光稠陷䖍州天復二年陷韶州歐陽脩以為同時取䖍韶二州誤也今從新紀〉
　　三月秦宗權稱帝〈舊宗權傳但云巢賊既誅僭稱帝號實錄明年十月襄王即位宗權已稱帝不從新舊紀皆無之不知宗權以何年月稱帝今因時溥為都統書之〉
　　王鎔惡李克用之彊〈太祖紀年錄薛居正五代史作王景崇誤也今從舊紀〉七月常濬上疏論田令孜之黨坐貶死〈實錄不言令孜黨為誰按蕭遘等請誅令孜表云韋昭度無致君許國之心多醜正比頑之迹令孜黨葢謂昭度也續寶運錄曰七月二日表入上覽之不悦顧謂侍臣曰藩鎮若見此表深為忿恨自此猜問其何可堪至二十八日勅貶濬為萬州司户疑三日脱誤當為二十三日今從實錄〉
　　十月王重榮求救於李克用〈太祖紀年錄曰朱玫李符每連衡入覲於天子指陳利害規畫方略不祐太祖黨庇逆温太祖拗怒滋甚時田令孜惡太祖與河中膠固奏云王重榮比引太原其心可見不可處之近輔定州王處存忠孝盡心請授以蒲帥移重榮於定州天子從之重榮憤憤不悦告於太祖曰主上新返正大臣播棄此際無辜遽被斥逐明公當鑑其深心今日使僕安歸㑹太祖憤怒朱玫輩即報曰當與公提鼓出汜水關誅逆賊之後則去此䑕輩如疾風之去鴻毛耳重榮曰吾地迫邠岐公若師出關東二兇必𫝊吾城下不若先滅二兇去其君側歐陽脩五代史重榮使人紿克用曰天子詔重榮俟克用至與處存共誅之因偽為詔書示克用曰此是朱全忠之謀也克用信之按時朝廷踈忌重榮克用亦知之恐無是事今從紀年錄〉
　　田令孜遣朱玫李昌符討重榮〈新令孜傳云令孜自將討重榮帥玫等兵三萬壁沙苑今從實錄〉
　　十二月玫昌符大敗〈新傳曰克用上書請誅令孜玫帝和之不從大戰沙苑王師敗玫走還邠州與昌符皆恥為令孜用還與重榮合神䇿兵潰克用逼京師令孜計窮乃刼帝夜啓開逺門出奔自賊破長安火宫室盧舍什七後京兆王徽葺復粗完至是令孜昌曰王重榮反命火宫城惟昭陽蓬萊三宫僅存按令孜奉車駕幸近藩避亂其志亦俟兵退復還何為火宫城殆必不然實錄六月令孜遣邠岐討重榮九月邠岐始屯沙苑重榮求援於克用十一月克用重榮對壘于沙苑表請誅令孜朱玫十二月癸酉合戰朱玫敗走太祖紀年錄十一月重榮遣使乞師且言二鎮欲加兵於已太祖欲先討朱温重榮請先滅二鎮太祖表言二鎮黨庇朱温請自渭北討之亦不言其附令孜玫河中也又言重榮與邠鳯兵對壘月餘十二月太祖度河與朱玫戰朱玫敗走若自九月至十二月非止月餘矣疑實錄遣邠岐討河中及邠岐屯沙苑太近前今並因十二月戰沙苑見之〉
　　二年正月張郁陷常州〈皮光業見聞錄曰郁潤州小將也周寶差郁握兵士三百人戍於海次因正旦酗酒殺使府安慰軍將度不免禍遂作亂潤州差拓跋從領兵討之郁自常熟縣取江隂而入常州刺史劉革到任方三月親執牌印於戎門而降新紀曰正月辛巳郁陷常州按皮錄但言郁以正旦殺安慰軍將耳非當日即陷常州新紀誤也〉
　　上發寶雞王建前驅〈毛文錫 --（右上『日』字下一横長出，類似『旦』字的『日』與『一』相連）王建紀事云光啓二年正月辛巳車駕次陳倉二月辛亥朱玫遣兵攻逼行在庚申陷虢縣三月甲午將移幸梁洋以上為清道斬斫使戊戌邠師至石鼻己亥石鼻不守庚子寇逼寳雞辛丑車駕南引今但取其事不取其月日〉
　　三月鄭從讜守太傅兼侍中〈新宰相表從讜入三公門不為真相按新傳拜司空復秉政進太傅兼侍中從至興元以太子太保還第新表誤也〉
　　丙申車駕至興元〈皮光業見聞錄正月乙酉車駕次寶雞王建紀事正月辛巳次陳倉二月辛亥朱玫將⿰跌師瑀逼行在破楊晟於潘氏庚申陷虢縣三月甲午僖宗將移幸梁洋戊戌邠師至石鼻己亥石鼻不守庚子寇逼寶雞辛丑車駕南引四月庚申達襃中舊紀正月戊子田令孜迫乗輿幸興元庚寅次寶雞癸巳朱玫至鳯翔令孜聞邠軍至奉帝入散關三月丙申車駕至興元唐年補錄三月十七日車駕至興元即丙申也實錄正月乙酉車駕次寶雞戊子癸巳三月丙申與舊紀同新紀正月戊子如興元癸巳朱玫叛寇鳯翔三月丙申次興元諸書月日不同如此若依新舊紀實錄則離寶雞六十四日乃至興元似太緩若依紀事則寶雞危逼之地車駕留彼八十日似太久要之僖宗以棧道燒絶自他道﨑嶇至山南容有六十餘日之久至於留寶雞八十日必無此理今從新舊紀〉
　　陳敬瑄殺高仁厚〈張𩇕耆舊傳不言仁厚所終惟數敬瑄六錯云太師殺高仁厚一錯又云髙僕射權謀智勇累有大功於太師又極忠孝若在王司徒不過梓潼昭宗實錄文德元年八月仁厚楊師立羅元杲王師本俱贈官云皆先朝以疑似獲罪今從新紀新傳參以二書自它仁厚事更無所見〉四月朱玫自兼左右神策十軍使〈實錄玫自補大丞相按唐無此官又下五月玫自加侍中葢唐末著小説者謂平章事或侍中為大丞相耳實錄因其文而誤也〉
　　田令孜自除西川監軍〈舊紀實錄皆云二月以令孜為西川監軍舊傳云令孜懼引楊復恭代已從幸梁州求為西川監軍新傳云令孜留不去及帝病乃赴成都表解官求醫葢取張𩇕之説耳按王建紀事四月庚申達褒中令孜以罪舋貫盈且慮禍及於是自授西川監軍使以避指斥復規與敬瑄為巢窟今從之〉
　　五月盖寓説李克用誅朱玫〈實錄楊復恭兄弟於李克用王重榮有破賊連衡之舊乃奏遣崇望齎詔宣諭兼達復恭之意重榮克用皆聽命按後唐太祖紀年錄偽使至太原太祖詰其事狀曰皆朱玫所為將斬之以徇大將葢寓等言云云太祖燔偽詔械其使馳檄喻諸鎮曰今月二十日得襄王偽詔及朱玫文字云田令孜脅遷鑾駕播越梁洋行至半塗六軍變擾遂至蒼黄而晏駕不知殺逆者何人永念丕基不可無主昨四鎮藩后推朕纂承已於正殿受冊畢改元大赦者李煴出自贅疣名汙藩邸智昏菽麥識昧機權李符虜之以塞辭朱玫賣之以為利吕不韋之竒貨可見姦邪蕭世誠之土囊期於匪夕近者當道徑差健歩奉表起居行朝見駐已梁宿衛比無騷動而朱玫脅其孤騃自號台衡敢首亂階明言晏駕熒惑藩鎮凌弱廟朝云云按舊復恭崇望傳及諸家五代史亦不言克用因復恭崇望而推戴僖宗今不取又於時煴未即位改元偽詔亦恐非也編遺錄二年春正月壬午唐室有襄王之亂僖帝駐蹕梁洋襄王遂下偽命以檢校太傅令⿰吏左環賫所授偽官告一通左環至具事以聞上怒切責環將加其罪久乃赦之遂令焚毁於庭按正月朱玫未立襄王編遺錄亦誤也今從薛居正五代史梁紀〉
　　六月鎮海牙將丁從實襲常州〈新紀武寧軍將丁從實陷常州今從皮氏見聞錄〉
　　八月王潮殺廖彦若〈新紀八月王潮陷泉州刺史劉彦若死之按諸書皆云廖彦若新紀作劉恐誤〉
　　十月董昌遣錢鏐取越州〈實錄辛未以杭州刺史董昌為浙東觀察使按此年十一月鏐始抜越州十二月擒漢宏鏐始自稱知浙東軍府事實錄誤也〉
　　李克脩攻邢州不克〈太祖紀年錄邢人出戰又敗之孟方立求救於鎮州王鎔出兵三萬赴援我軍乃退舊鎔傳是時天子蒙塵九有𦎟沸河東李克用虎視山東方謀吞據鎔以重賂結納以脩和好晉軍討孟方立於邢州鎔常奉以芻糧据此則鎔助克用攻邢州也未知孰是今皆不取〉
　　十一月丙戍劉漢宏奔台州〈實錄漢宏被殺在董昌除浙東前據范埛吳越備史漢宏敗走至十月死皆有日今從之〉
　　朱全忠取滑州虜安師儒〈實錄告於行在命全忠兼領義成節度使按大順元年始以全忠兼宣義節度使全忠猶辭以授胡真此際未也實錄誤〉
　　十二月杜雄執劉漢宏〈十國紀年十二月丙午杜雄執漢宏按十二月丙子朔無丙午紀年誤〉
　　壽州刺史張翺〈妖亂志作張敖吳錄作張敖今從十國紀年〉
　　朱瑾逐齊克讓〈薛居正五代史云虜克讓今從舊傳〉
　　三年二月田令孜流端州不行〈實錄載敕曰令孜雖已削奪在身官爵宜剝服已配端州長流百姓新傳曰削官爵流儋州然猶依敬瑄不行張𩇕耆舊傳曰大駕廣明二年春孟到蜀叟嘗接識北司諸官子弟有光啓門承㫖似先大夫為叟言去年黄巢凌犯聖上蒼忙就路諸王多是徒行壽王至斜谷行不得襪一足跣一足偃卧磻石上田軍容在後收拾驅壽王壽王起告軍容行不得與箇馬騎軍容云山谷間何處得馬以鞭一抶之令行雖回首無言𮕵心深衘此恨爾後經今八年僖宗皇帝在寶雞行宫寢疾月餘彌留臣下皆知不起于疾内外屬望在於壽王壽王行孝大度𢎞寛有斷衆所歸心軍容聞大恐就御寢問識臣否帝目瞪不語軍容大驚尋時矯制除西川監軍使仍馳驛赴任遂將拱宸奉鑾兩都自衛星夜倍程軍容才到西川僖宗已崩國朝果冊壽王登極皇帝位於是積年怨恨今日逞其志矣新令孜傳取之据實錄令孜光啓二年為西川監軍此月流端州在昭宗即位前自為楊復㳟所擯耳十國紀年曰三月僖宗東還詔流令孜儋州敬瑄端州皆拒朝命此据張𩇕耆舊傳致誤耳今從實錄〉
　　李國昌薨〈薛居正五代史武皇紀國昌中和三年薨唐末見聞錄中和三年十月老司徒薨舊書中和三年十月國昌卒後唐獻祖紀年錄光啓中薨於位新沙陀傳光啓三年國昌卒太祖紀年錄光啓三年正月云是歳獻祖文皇帝之喪太祖哀毁行服不獲專征實錄置此年二月今從之〉
　　三月癸巳鎮海軍逐周寶〈實錄寶被逐在四月恐四月約奏到耳吳越備史三月壬辰新紀癸巳今從之〉
　　四月徐約逐張雄〈吳越備史四月六合鎮將徐約攻陷蘇州約曹州人也初從黄巢攻天長遂歸高駢駢用為六合鎮將浙西周寶子壻楊茂實為蘇州刺史約攻破之遂有其地据實錄寶以其壻為蘇州刺史朝廷已除趙載代之張雄據蘇州必在載後備史恐誤今從新紀傳〉
　　高郵鎮遏使張神劔〈十國紀年張雄淮南人善劔號張神劔今欲别於前蘇州刺史張雄故從妖亂志但稱神劔〉
　　朱全忠襲殺盧塘〈薛居正五代史云四月庚午按長厯四月甲辰朔無庚午薛史誤〉楊行宻借兵於和州刺史孫端〈妖亂志中和三年高駢差梁纘知和州纘以孫端窺伺和州已久不如因而與之以責其効駢强之既行果為端所敗及歸和州尋陷於端葢端自是遂據和州也〉
　　五月戊戌行宻抵黄陵秦彦城守〈妖亂志六月癸卯朔秦彦令鄭漢璋等守諸門按冦至城下即應城守豈有戊戌行宻至癸卯始守城乎今不取〉
　　李克用遣安金俊助李罕之張全義〈太祖紀年錄七月癸巳澤州刺史張全義棄城而遁太祖以安金俊為澤州刺史薛居正五代史亦云七月武皇以金俊為澤州刺史按實錄六月全義亦除河南尹薛史罕之傳罕之求援克用遣澤州刺史安金俊助之葢二人先以澤州賂克用非七月也〉表全義為河南尹〈薛居正五代史克用表張言為河南尹東都留守實錄以澤州刺史李罕之為河陽節度使懐州刺史張全義為河南尹按諸葛爽表全義為澤州刺史及仲方敗罕之據澤州全義據懐州耳非刺史也〉
　　八月朱全忠誣朱瑄招誘宣武軍士〈編遺錄八月丙午都指揮使朱珍以諸都將士日有逃逸者初未曉其端今乃知為鄆帥朱瑄因前年與我師㑹合討伐蔡寇睹將士驍勇潛有窺覬之心宻於境上懸金帛招誘如至者皆厚而納焉積口既多上察之且不平是事因移文追索亡者朱瑄來言不遜上益怒其欺罔乃議舉兵伐之新傳全忠與朱瑄情好篤宻而内忌其雄且所據皆勁兵地欲造怨乃圖之即聲言瑄納汴亡命移書讓瑄以新有恩於全忠故荅檄恚望全忠由是顯結其隙高若拙後史補曰梁太祖皇帝到梁園深有大志然兵力不足常欲外掠又虞四境之難每有鬱然之狀時有薦敬秀才於門下乃白梁祖曰明公方欲圖大事輕重必為四境所侵但令麾下將士詐為叛者而逃即明公奏于主上及告四隣以自襲叛徒為名梁祖曰天降竒人以佐於吾初從其謀一出而致衆十倍葢翔為温畫䇿詐令軍士叛歸瑄以為舋端也〉
　　十月杜稜拔常州〈實錄五月鏐攻常州不從實錄高霸吳越備史在十月新紀十月甲寅陷常州今從之〉
　　十一月敬翔佐朱全忠〈薛居正五代史翔傳曰翔每有所裨贊亦未嘗顯諫上俛仰顧歩間微示持疑爾而太祖已察必改行之故裨佐之迹人莫得知按張昭逺莊宗列傳曰温佼譎多謀人不測其際惟翔視彼舉錯即揣知其心或有所不備因為之助温大悦自以得翔之晩故軍謀政術一切諮之薛史誤〉
　　全忠兼淮南節度使〈舊紀十一月秦彥引孫儒之兵攻廣陵行宻遣使求援于朱全忠制授全忠兼淮南節度使行營兵馬都統薛居正五代史梁太祖紀朝廷就加帝兼領淮南節度在八月十國紀年曰初僖宗聞淮南亂以朱全忠兼淮南節度使至是行宻遣使以破賊告全忠在十月行宻初入揚 --（『昜』上『旦』之『日』與『一』相連）州時今從實錄〉
　　王建攻成都〈始建宿衛之時嘗領壁州刺史光啓二年四月已出為利州刺史而舊紀薛居正五代史實錄新紀皆云以壁州刺史攻成都誤也張𩇕耆舊傳曰光啓四年戊申十月十日田軍容除西川監軍使此月到十一月一日僖宗皇帝晏駕昭宗即位改文德元年文德二年己酉太師有除未下聞朝廷降使三軍百姓憎道詣驛就使車訴論二十年鐵劵有一人驛亭截耳時有微雨卧踞於泥天使視之無言良久曰不必不必索馬揮鞭便發太師軍容專差親信於人衆中探使有何言既聞二人神色俱喪乃理兵講武史創置三都黄頭都以親宻者管之諸軍頻閲隊十月探知朝廷除韋相公授西川節度使已宣麻軍容甚有懼色乃以書召閬州王司徒計其過綿州即出兵拒之令其怒怒必攻諸州所在發兵交戰此是軍容計恐韋相公來交代以兵隔之言王司徒來侵我我所舉兵葢與王氏相敵欲遮其反名十二月二十日驅人上城一更出兵數千人排於城外北面堤上二十一日王司徒大軍已至城下於城北街去來鬬數合已時川軍被一時築過橋堤上排者大走並收入城至暮王司徒收軍宿七里亭二十二日早又進軍逼城至午又退止七里亭二十三日早引軍入新繁濛陽諸縣界城内出軍日有相持此年十二月改元龍紀元年己酉二月二十五日大戰三郊乃各下數寨相守所至縣邑大遭焚燒户口逃竄十國紀年曰王建起兵攻成都諸書歳月不同葢建事成之後其徒以擅舉兵侵盜為恥為之隠惡襲據閬州多言除移尤諱光啓末寇西川攻陳敬瑄事或移在文德年韋昭度鎮蜀敬瑄不受代後或云朝廷削奪敬瑄官爵建始㑹昭度討伐皆若受命勤王之師故李昊蜀書毛文錫紀事張𩇕錦里耆舊傳楊堪平蜀德政碑吳融生祠堂碑馮涓大㕔壁記收復卭州壁記皆當是時撰錄而自相抵牾吳融云歳在作噩之年相國韋公奉命伐蜀又云聖上即位之明年詔大丞相韋公鎮蜀起兵屬丞相以討不庭尋拜公永平節度兼都指揮使今按舊僖宗紀光啓三年十二月東川顧彥朗壁州刺史王建連兵五萬攻成都陳敬瑄告難于朝詔中使諭之唐年補錄光啓三年十二月以西川陳敬瑄東川顧彥朗相持詔李茂貞移書和解與唐莊宗功臣列傳唐烈祖實錄五代史王建傳莊宗實錄范質五代通錄王衍傳所載略同韋昭度以文德元年六月始除西川節度使十月至成都陳敬瑄不受代昭度表敬瑄叛十二月丁亥除昭度招討使王建永平節度使據長厯是年十二月甲子朔丁亥二十四日也龍紀元年丁酉歳正月詔命始至成都吳融據昭度受招討使歳月故云作噩之年伐蜀是歳乃昭宗即位之明年韋公鎮蜀在前一年葢融誤以伐蜀為鎮蜀耳舊紀云文德元年六月以韋昭度為西川節度兩川招撫制置使新書昭宗本紀文德元年十月陳敬瑄反十二月丁亥韋昭度為招討使皆是也而舊紀誤云龍紀元年正月除昭度東都留守五月王建陷成都自稱留後新書陳敬瑄傳全用張𩇕耆舊傳云先除昭度節度使然後田令孜召建以限朝廷與本紀及韋昭度傳自相違戾最為差謬張𩇕對言年僅八十追記為兒童以來平生見聞為耆舊傳故其叙事鄙俚倒錯與舊史年月不相符合今從五代史王建傳及新紀文德元年六月王建陷漢州執刺史張頊實錄龍紀元年正月建破鹿頭關張頊來拒戰敗之按光啓三年十二月韋昭度討陳敬瑄以漢州刺史顧彥暉為軍前指揮使葢其年冬建破漢州顧彦朗即以彦暉為刺史新紀實錄皆誤今從十國紀年〉十二月〈長厯閏十一月庚子朔十二月己巳朔新舊紀閏月無事不見新紀十二月癸巳在此月是亦以十一月為閏妖亂志有後十一月十國紀年亦閏十一月惟薛居正五代史梁紀十一月後有閏月實錄閏十二月庚午朔今不取〉
　　周寶卒〈吳越備史寶病卒實錄鏐迎至郡氣憤卒於幛亭驛新紀十月丁卯鏐殺周寶十國紀年此月乙未寶卒或云鏐殺之新傳云鏐迎寶舍幛亭未幾殺之今從吳越備史〉
　　錢鏐克潤州〈吳越備史明年正月丙寅克潤州斬薛朗按朗斬於杭州必不同在一日今從十國紀年〉
　　文德元年正月朱全忠為蔡州都統〈新紀正月癸亥全忠為蔡州都統編遺錄二月癸未上以時溥阻我兼鎮具事奏聞丙戌上奉唐帝正月二十五日制命授蔡州四面行營都統則丙戍乃全忠受詔之日實錄薛居正五代史皆云二月丙戌因此而誤也舊紀五月丁酉朔制以全忠為蔡州都統月日尤誤今從編遺錄新紀〉
　　丙寅錢鏐斬薛朗〈新紀丙寅薛朗伏誅鏐陷潤州十國紀年丁巳斬朗今從吳越備史〉二月魏博牙兵逐樂彦禎〈舊傳彦禎危懼而卒實錄彥禎懼自求避位退居龍興寺軍衆迫令為僧舊紀魏博軍亂逐彦禎若卒不應云逐今從實錄〉
　　三月日食既〈舊紀僖宗百僚上徽號曰聖文睿德光武𢎞孝皇帝三月戊戌朔御正殿受冊昭宗紀大順元年正月戊子朔百僚上徽號曰聖文睿德光武𢎞孝皇帝豈有二帝徽號正同今從新紀止是昭宗尊號〉
　　立壽王傑為皇太弟〈唐年補錄僖宗御殿後不豫暴崩楊復恭等祕喪不發時十六宅諸王從行乃於六宅中推帝為監國帝之上有盛王儀王皆懿宗之子帝居六宅之第三人舊紀羣臣以吉王最賢又在壽王之上將立之惟楊復恭請以壽王監國按昭宗懿宗第七子吉王保第六新舊傳懿宗八子無盛王儀王今從舊紀〉
　　朱全忠遣朱珍等救樂從訓〈薛居正五代史珍傳曰珍軍于内黄敗樂從訓萬餘人按珍往救從訓而云敗從訓誤也葛從周傳曰從太祖渡河拔黎陽李固臨河等鎮至内黄破魏軍萬餘衆據薛史紀傳皆云太祖遣朱珍等救從訓獨從周傳云從太祖恐誤也〉
　　四月孫儒陷揚 --（『昜』上『旦』之『日』與『一』相連）州〈實錄儒陷揚 --（『昜』上『旦』之『日』與『一』相連）州在五月恐是約奏到日今據舊紀云四月壬午朔新紀云戊辰妖亂志云四月癸未朔甲申儒陷揚 --（『昜』上『旦』之『日』與『一』相連）州吳錄十國紀年無日但云四月今從舊紀紀年〉