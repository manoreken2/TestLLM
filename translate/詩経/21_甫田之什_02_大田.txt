大田
    大田多稼，既種既戒。既備乃事，以我覃耜。
    俶載南畝，播厥百穀。既庭且碩，曾孫是若。

    既方既皁，既堅既好，不稂不莠。
    去其螟螣，及其蟊賊，無害我田穉。
    田祖有神，秉畀炎火。

    有渰萋萋，興雨祁祁，雨我公田，遂及我私。
    彼有不穫穉，此有不斂穧。彼有遺秉，此有滯穗。伊寡婦之利。

    曾孫來止，以其婦子，饁彼南畝。田畯至喜。
    來方禋祀，以其騂黑。與其黍稷，以享以祀，以介景福。