殷武
    撻彼殷武，奮伐荊楚，冞入其阻，裒荊之旅。
    有截其所，湯孫之緒。

    維女荊楚，居國南鄉，昔有成湯，自彼氐羌。
    莫敢不來享，莫敢不來王，曰商是常。

    天命多辟，設都于禹之績。
    歲事來辟，勿予禍適，稼穡匪解。

    天命降監，下民有嚴，不僭不濫，不敢怠遑。
    命于下國，封建厥福。

    商邑翼翼，四方之極，赫赫厥聲，濯濯厥靈。
    壽考且寧，以保我後生。

    陟彼景山，松柏丸丸，是斷是遷，方斵是虔。
    松桷有梴，旅楹有閑，寢成孔安。