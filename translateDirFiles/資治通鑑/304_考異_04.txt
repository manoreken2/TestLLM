欽定四庫全書
　　資治通鑑考異卷四
　　宋　司馬光　撰
　　晉紀中
　　惠帝元康四年正月安昌公石鑒薨〈本傳鑒封昌安縣矦今從帝紀〉傅咸卒〈三十國晉春秋元康四年七月傅咸為司𨽻五年五月始親職十月卒二書附年月多差舛故以本傳為定〉
　　五年十月武庫火〈三十國晉春秋云閏月宋晉五行志云閏月庚寅今從晉書帝紀〉八年九月李特入蜀〈帝紀元康七年關中饑八年雍州有年而華陽國志三十國晉春秋皆云八年特就榖入蜀今從之〉
　　九年正月出成都王頴為平北將軍〈帝紀云以頴為鎭北大將軍今從本傳〉
　　六月髙密王泰薨〈帝紀云隴西王本傳云泰為尚書令改封髙密紀誤〉
　　裴頠賈模張華議廢賈后〈賈后傳曰模與裴頠王衍謀廢之衍後悔而止今從頠傳〉八月裴頠劉頌上表疏〈刑灋志叙頌奏續頠表之下而云侍中太宰汝南王亮按頠表引元康八年事時亮死已久葢志誤也〉
　　永康元年正月〈帝紀天文志皆有己卯日食宋志無之按長厯己卯十七日安得日食〉皇孫虨卒〈帝紀虨作霖按虨字道文不當作霖今從傳〉
　　八月石崇潘岳歐陽建被收〈崇傳曰崇建潛知其計陰勸淮南王允齊王冏圖趙王倫若崇果與允同謀允敗崇應惶遽不應被收時方宴於樓上葢倫秀以舊怨誣殺之耳〉
　　以劉頌為光禄大夫〈三十國春秋云倫黨大怒謀害頌頌懼自殺頌傳云頌為光禄尋病卒今從傳〉
　　十一月耿滕為益州刺史〈帝紀作耿勝載紀華陽國志作滕今從之〉
　　滕欲入州〈華陽國志曰戰於廣漢宣化亭殺傳詔按州郡俱治成都不容戰於廣漢又趙廞若已與滕戰不應欲直入州今從載記〉
　　趙廞殺趙模陳摠〈帝紀廞又殺犍為太守李密汶山太守霍固按華陽國志犍為太守李苾汶山太守楊邠非密固也載記亦作李苾葢紀誤〉
　　廞自稱益州牧〈晉春秋云建號太平元年他書無之今不取〉
　　永寧元年正月趙王倫即帝位〈三十國春秋云倫將篡位義陽王威執詔示嵇紹曰聖上法堯舜之舉卿其然乎紹厲聲曰有死而已終不有二威怒拔劒而出及惠帝遷於金墉城唯紹固志不從直于金墉絶不通倫時人皆為之懼晉書忠義傳云倫篡紹為侍中惠帝復祚遂居其職二説不同今皆不取〉
　　趙廞殺李庠及其子姪十餘人〈載記曰及其子姪宗族三十餘人今從華陽國志又國志庠死去年冬晉春秋在今年春今從之〉
　　三月羅尚使王敦討汶山羌死之〈帝紀在八月疑是洛陽始知今從華陽國志〉
　　趙王倫使管襲討斬王盛處穆〈齊王冏傳曰冏潛與盛穆謀起兵誅倫未𤼵恐事泄乃與襲殺穆送首於倫以安其意今從三十國春秋〉
　　四月大戰于溴水〈趙王倫傳作激水今從帝紀〉
　　六月復封賔徒王晏為吳王〈晏傳自賔徒徙封代王倫誅復本封今從帝紀〉齊王冏為大司馬成都王頴為大將軍録尚書〈頴傳曰至鄴詔王粹加九錫進位大將軍都督中外頴拜受徽號讓殊禮按頴在洛盧志已謂頴曰今當與齊王共輔朝政明已有録尚書之命但頴不受歸鄴故朝廷使粹追命之耳且頴功大於冏不應獨賞冏而頴未賞也今從帝紀〉路秀〈帝紀作路季今從齊王冏傳〉
　　八月齊王冏殺東萊王蕤〈帝紀六月庚午蕤與王輿謀廢冏事覺得罪甲戌冏為大司馬按誅輿詔已稱冏為大司馬則輿事覺不應在冏為大司馬前今從三十國春秋在八月〉
　　九月東安王繇舉東平王楙鎭下邳〈帝紀八月楙為平東督徐州九月繇復爵按楙傳繇為僕射舉楙為平東故移在繇還後〉
　　太安元年慕容廆擊素怒延〈載紀作素延下云素延怒率衆圍棘城按燕書紀傳皆謂之素怒延然則怒是其名也〉
　　二年正月李特改元建初〈帝紀太安元年五月特自號大將軍載記太安元年特稱大將軍改元後魏書李雄傳云昭帝七年特稱大將軍號年建初昭帝七年太安元年也祖孝徴脩文殿御覽云太安二年特大赦改年建初元年特見殺三十國晉春秋云太安二年正月特僣位改年今從御覽等書〉蜀郡任叡〈載記作任明羅尚傳作任銳今從華陽國志〉
　　六月李雄殺陳圖〈華陽國志作陳旹今從載記〉
　　七月處士范長生〈華陽國志作范賢今從載記〉
　　涪陵徐轝〈華陽國志作徐輿今從載記〉
　　長沙王乂徴李含為河南尹〈含傳云河間王顒表含為河南尹今從皇甫重傳〉張昌逃于下儁山〈帝紀八月庚申劉𢎞及張昌戰于清水斬之昌傳云昌敗竄于下SKchar山明年秋擒斬之按𢎞斬張奕表云張昌姦黨初平昌未梟首故從昌本傳〉
　　八月以長沙王乂為太尉都督中外諸軍事〈帝紀太安元年十二月乂誅齊王即以乂為太尉都督中外晉春秋二年七月顒頴起兵乃以乂為太尉都督以討之按齊王死後頴懸執朝政乂未應都督中外又顒見為太尉乂不應更為太尉今從晉春秋〉
　　十月戊申戰于建春門〈陸機傳云戰于鹿苑今從帝紀〉
　　孫拯下獄〈晉春秋作孫承今從晉書〉
　　張方退屯十三里橋〈河間王顒傳云駃水橋今從帝紀〉
　　閏月羅尚留張羅守城〈載記作羅特今從華陽國志〉
　　永興元年正月癸亥東海王越收長沙王乂〈越傳云殿中諸將及三部司馬疲於戰守密與左衛將軍朱黙夜收乂别省逼越為主今從乂傳〉
　　甲子大赦改元〈帝紀太安二年十二月甲子大赦永興元年正月大赦改元疑是一事〉丙寅張方殺乂〈帝紀三十國晉春秋云太安二年十二月殺乂乂傳云初乂執權之始洛下謡曰草木萌牙殺長沙乂以正月二十五日廢二十七日死如謡言焉樂廣傳云成都王頴廣之壻也及與長沙王乂遘難而廣既處朝望羣小讒謗之廣以憂卒惠帝紀永興元年正月丙午樂廣卒若廣卒時乂未死即乂傳正月二十五日廢為是合移在永興元年正月而晉春秋太安二年八月樂廣自裁按帝紀今年正月以頴為丞相遣兵屯城門代宿衛者疑此皆乂初死時事又今年正月末亦有甲子丙寅今從乂傳〉
　　十月劉淵遷都左國城〈下云離石大饑遷于黎亭則是淵猶在離石也按杜佑通典離石有南單于庭左國城然則淵雖遷左國猶在離石縣境内也〉
　　淵即漢王位〈帝紀李雄劉淵稱王皆在十一月惠帝入長安後華陽國志李雄十月稱王一本作十二月三十國晉春秋十六國鈔皆在十月今從之〉
　　范陽王虓等請降封太弟頴〈虓傳云與鎭東將軍周馥同上言按馥傳帝自長安還馥出為平東將軍都督揚 --（『昜』上『旦』之『日』與『一』相連）州代劉凖為鎭東据此表張方猶存葢自鄴還洛陽時也〉
　　十二月髙密王略鎭洛陽〈惠紀作髙密王簡按宗室傳髙密孝王略字元簡時都督青州後遷都督荆州未嘗鎭洛陽葢簡即略也時雖有朝命而略不至或嘗鎭洛陽而本傳遺脱耳〉二年六月拓跋猗㐌斬漢將綦母豚〈後魏書桓帝紀及劉淵傳下云淵南走蒲子按晉載記淵無走蒲子事下云自離石遷黎亭葢後魏書夸誕妄言耳〉
　　八月琅邪王睿請王導為司馬〈導傳曰元帝鎭下邳請導為安東司馬按元帝時為平東及徙揚 --（『昜』上『旦』之『日』與『一』相連）州乃為安東耳或者平字誤為安或後為安東司馬故但云司馬〉
　　十月詔劉𢎞彭城王釋等討劉輿〈劉喬傳釋作繹帝紀宗室傳皆作釋葢喬傳誤帝紀八月車騎大將軍劉𢎞逐平南將軍彭城王釋于宛𢎞釋傳及衆書皆無之𢎞傳但云彭城前東奔有不善之言按𢎞晉室純臣劉喬與范陽構難𢎞猶以書和解之以安天下尊王室釋受王命鎭宛而𢎞肯更自逐之乎據此詔令𢎞釋共討劉輿疑無𢎞逐釋事帝紀必誤〉
　　十一月河間王顒遣吕㓪收劉暾〈暾傳云顒遣陳顔吕㓪率騎五千𭣣暾按暾匹夫安用五千騎葢㓪時在洛顒敇使收暾耳説者欲大其事故云爾〉
　　十二月王浚以突騎資劉琨〈琨傳云得突騎八百人按劉喬傳云琨率突騎五千濟河攻喬疑八百太少或因下文迎東海王之數致有兹誤今闕疑〉
　　劉喬奔平氏〈帝紀云喬奔南陽按地理志南陽無平氏縣武帝分南陽置義陽郡有西平氏縣或者南陽有東平氏而非縣與〉
　　吳王常侍甘卓棄官東歸〈卓傳云州舉秀才為吳王常侍討石冰以功賜爵都亭矦東海王越引為參軍出補離狐令棄官東歸遇陳敏敏傳云吳王常侍甘卓自洛至按卓為常侍不應討石冰為離狐令不應自洛至今從敏傳〉
　　光熈元年三月李毅女秀守寧州城〈懐帝紀永嘉元年五月建寧郡夷攻陷寧州死者三千餘人李雄載記云南夷李毅固守不降雄誘建寧夷使討之毅病卒城陷殺壯士三千餘人送婦女千口於成都王遜傳云李毅卒城中奉毅女固守經年華陽國志有毅卒年月及女秀守城事今從之〉六月復羊后〈后傳曰張方首至洛陽即日復后位按方傳首已久不至今日今從帝紀〉司空越遣糜晃擊河間王顒〈牽秀傳云顒密遣使就東海王越求迎越遣將糜晃等迎顒今從顒傳〉
　　李雄即帝位改元晏平〈晉帝紀三十國晉春秋皆云永興二年六月雄即帝位華陽國志光熈元年雄即帝位後魏書序紀及李雄傳皆云昭帝十二年雄稱帝即光熈元年也十六國春秋鈔晏平元年六月雄即帝位十六國春秋目録雄年號建興二晏平五與華陽國志同今從之諸書雄改元晏平無大武年號惟晉載記改元大武無晏平年號按雄國號大成魏書雄傳云雄稱帝號大成改年晏平故三十國春秋誤云改年大成載記傳寫誤為大武今從諸書去大武之號〉
　　以范長生為天地太師〈華陽國志尊長生曰四時八節天地太師今從晉載記〉八月以范陽王虓為司空〈虓傳云為司徒今從帝紀〉
　　十二月南陽王模殺河間王顒〈三十國晉春秋云東海王越殺顒今從顒傳〉懐帝永嘉元年二月陳敏弟處勸敏殺顧榮等〈敏傳云弟昶勸殺榮按晉春秋敏臨死謂處曰我負卿時昶已先死今從晉春秋〉
　　七月琅邪王睿鎭建業〈元帝紀曰東海王越之收兵下邳以帝都督揚 --（『昜』上『旦』之『日』與『一』相連）州越西迎大駕留帝居守永嘉初用王導計始鎭建業按既都督揚 --（『昜』上『旦』之『日』與『一』相連）州不當猶鎭下邳又懐帝紀明言七月己未睿都督揚 --（『昜』上『旦』之『日』與『一』相連）州鎭建業今從之〉
　　九月王導説睿引顧榮賀循〈導傳曰元帝鎭建康居月餘士庻莫有至者會從兄敦來朝導謂之曰琅邪王仁德雖厚而名論猶輕兄威風已振宜有以匡濟者會三月上已帝觀禊敦導皆騎從王敦傳東海王越誅繆播後乃以敦為揚 --（『昜』上『旦』之『日』與『一』相連）州刺史其後徴拜尚書不就周玘傳錢璯聞劉聰逼洛陽不敢進乃謀反時王敦遷尚書與璯俱西欲殺敦敦奔告元帝懐帝紀永嘉元年七月琅邪王睿鎭建業三年三月殺繆播四年二月錢璯反是時睿在建業已三年矣安得言月餘乂睿名論雖輕安有為都督數年而士庻莫有至者陳敏得江東猶首用周顧以收人望導為睿佐豈得待數年然後薦之乎然則導傳所云難以盡信今刪去導語及敦名而已〉
　　十一月以王敦為青州刺史〈晉春秋王衍言於太傅越以王澄為荆州敦為揚 --（『昜』上『旦』之『日』與『一』相連）州據呉楚以為形援越從之於是澄敦同發越餞之敦傳自青州入為中書監東海王越誅繆播後始出為揚 --（『昜』上『旦』之『日』與『一』相連）州播死在永嘉三年三月此年越在許昌不在洛故以晉書為定〉
　　十二月王彌劉靈降漢〈彌傳曰彌逼洛陽敗於七里澗乃與其黨劉靈謀歸漢按十六國春秋靈為王讃所逐彌為茍純所敗乃謀降漢今年春靈已在淵所五月彌乃如平陽然則二人先降漢已久矣彌傳誤也〉
　　以魏興太守王遜為寧州刺史〈華陽國志以廣漢太守王遜為寧州按時廣漢已為李雄所陷今從遜傳〉
　　二年正月丙午朔日食〈帝紀天文志云丙子朔誤今從長厯〉
　　劉淵遣劉聰等據太行石勒等下趙魏〈石勒載記曰元海使劉聦攻壺關命勒率所統七千為前鋒都督劉琨遣護軍黄秀等救壺關勒敗秀於白田殺之遂陷壺關事在明年今從十六國春秋〉
　　二月西平太守曹袪〈晉春秋作曹祗今從張軌傳〉
　　治中楊澹〈晉春秋作張澹今從張軌傳〉
　　七月劉淵徙蒲子〈劉琨荅太傅府書曰僣遣使驛離間其部落淵遂怖懼一大于南奔蒲子雜虜歸降萬有餘落琨傳亦然按時淵彊琨弱豈因畏琨而徙都葢琨為自大之辭史因承以為實耳〉氐酋單徴降漢〈載記作氐酋大單于徴按當時戎狄酋長皆謂之大徴即光文單后之父于衍字也〉
　　十二月成尚書令楊褒卒〈載記云丞相楊褒今從晉春秋〉
　　三年正月宣于脩之言於漢主〈晉春秋作鮮于脩之今從載記十六國春秋〉夏石勒敗黄肅於封田〈石勒載記肅作秀封作白今從十六國春秋及劉琨集〉淮南内史王曠〈十六國春秋作王廣今從帝紀〉
　　龎淳降漢〈十六國春秋作劉惇劉琨傳作襲醇今從帝紀〉
　　白部鮮卑〈劉琨集作百部今從後魏書晉書〉
　　劉琨自將擊劉虎〈帝紀七月劉聦及王彌圍壺關琨使兵救之為聰所敗王曠等及聦戰又敗龎淳以郡降賊十六國春秋淵五月遣聦攻壺關敗韓述黄肅六月晉遣王廣等來討七月戰於長平晉師敗劉惇以壺關降按劉琨集載六月癸巳琨荅太傅府書曰聦彌一上黨龎惇不能禦又曰安居走利韓述授首封田之敗黃肅不還浹辰之間名將仍殄又曰即重遣江陶都尉張倚領上黨太守疾據襄垣續遣鷹揚 --（『昜』上『旦』之『日』與『一』相連）將軍趙擬梁余都尉李茂與倚併力輕行夜襲賊捐棄輜車宵遁而退追尋討截獲三分之二當聦彌之未走烏丸劉虎搆為變逆西招白部遣使致任稱臣於淵殘州困弱内外受敵輒背聦而討虎自四月八日攻圍然則琨討虎以上事皆在四月以前也葢晉漢二史皆據奏報事畢而言之今依琨集為定〉
　　十二月李臻遣其子成擊王浚〈燕書王誕傳成作咸今從李洪傳〉四年七月劉淵卒〈十六國春秋八月丁丑淵召太宰歡樂等受遺詔己卯卒辛未葬按長厯七月壬戌朔十六日丁丑十八日己卯八月辛卯朔無丁丑己卯及辛未辛未乃九月十一日葢淵以七月卒九月葬十六國春秋誤〉
　　北海王义〈載記作乂按十六國春秋作义今從之〉
　　十月劉琨以地與猗盧〈懐帝紀永嘉五年十一月猗盧寇太原劉琨徙五縣居之六年八月辛亥劉琨乞師于猗盧表盧為代公宋書索虜傳在永嘉三年晉春秋在永嘉四年且云猗盧率萬餘家避難自雲中入鴈門後魏序紀在穆帝三年即永嘉四年也琨集永嘉四年六月癸巳上太傅府牋云盧感封代之恩故知在四年六月之前又琨與丞相牋曰昔車騎感猗㐌救州之勲表以代郡封㐌為代公見聽時大駕在長安會值戎事道路不通竟未施行盧以封事見託琨實為表上追述車騎前意即䝉聽許遣兼謁者僕射拜盧賜印及符冊浚以此見責戎狄封華郡誠為失禮然葢以救弊耳亦猶浚先以遼西封務勿塵此禮之失浚實啟之浚遂與盧爭代郡舉兵擊盧為所破紛錯之由始結於此鴈門郡有五縣在陘北盧新并塵官國甚彊盛從琨求陘北地以竝遣三萬餘家散在五縣間既非所制又於琨殘弱之計得相聚集未為失宜即徙陘北五縣著陘南盧因移頗侵逼浚西陲圍塞諸軍營浚不復見恕危弱而見罪責以此觀之盧非避難而來也〉
　　琨遣猗盧兵歸國〈後魏序紀曰劉琨乞師救洛穆帝遣步騎二萬助之東海王越以洛陽飢荒不許按琨與丞相牋曰琨傾身竭辭北和猗盧遂引大衆躬啓戎行即具白太傅切陳愚見取賊之計聦宜時討勒不可縱而宰相意異所慮不同更憂茍晞馮嵩之徒而稽二寇之誅遣使節抑挫臣鋭氣臣即解甲遣盧衆歸國若猗盧果遣衆赴洛琨牋安得不言也〉
　　十一月加張軌鎭西將軍〈帝紀云安西按惠帝永興二年已加軌安西將軍從本傳〉五年正月琅邪王睿使甘卓等攻周馥〈帝紀戊寅睿使卓攻馥於夀春馥衆潰未知其為命卓之日與攻日潰日故闕之〉
　　三月丙子東海王越薨〈帝紀五年正月帝密詔茍晞討越乙未越遣楊瑁裴盾共擊晞三月戊午詔下越罪狀告方鎭討之以晞為大將軍丙子越薨晞傳晞移告諸州陳越罪狀帝惡越專權乃詔晞施檄六州協同大舉晞移諸征鎭帝又密詔晞討越晞復上表稱李初至奉被手詔卷甲長驅次子倉垣五年帝復詔晞陳越罪惡詔至之日宣告天下率齊大舉晞表稱輒遣王讃將兵詣項越使騎於成臯間獲晞使遂大構嫌隙晉春秋五年正月上遣李初詔晞討越按越若已得晞使則帝亦不能自安潘滔何倫等不容晏然在洛且滔等未去則帝亦不敢明言使晞討越年月事迹既前後參差如此今竝置於越薨之時庻為不失〉四月四十八王皆没於石勒〈東海王越傳云三十六王今從帝紀〉
　　六月丁未劉聦封帝平阿公〈帝紀聦以帝為會稽公載記三十國春秋云平阿公晉春秋云平河公河字葢誤十六國三十國晉春秋明年二月乃封帝會稽公葢先封平阿後進會稽帝紀闕略今從諸書〉
　　秦王業南犇密〈晉書愍帝諱鄴又改建鄴為建康按三十國晉春秋愍帝名子業或作業乂吳志孫權改秣陵為建業取興建基業為名皆不為鄴字今從之〉
　　中書令李絙〈閻鼎傳作李暅今從王浚傳〉
　　七月王浚立皇太子〈晉書初無其名劉琨與丞相牋曰浚設壇塲有所建立稱皇太子不知為誰〉
　　九月劉粲殺南陽王模〈帝紀八月模遇害按劉琨上丞相牋曰平昌以九月遇禍世子時鎭隴右故得無恙今以為據〉
　　十月猗盧遣子六脩助劉琨〈晉春秋作利孫按利孫即六脩也胡語訛轉耳〉六年七月髙喬郝聿以晉陽降漢〈劉琨傳曰屬龎醇降于聦鴈門烏丸復反琨親出禦之粲乗虚襲取晉陽按琨上太子牋曰聦以七月十六日復決計送死臣即自東下率中山常山之卒竝合樂平上黨諸軍未旋之間而晉陽傾潰十六國春秋亦云琨收兵常山本傳誤也〉
　　九月賈疋等奉秦王業為皇太子〈懐帝紀云賈疋討劉粲於三輔走之關中小定奉秦王為太子按賈疋等以永嘉五年攻劉粲於新豐粲敗還平陽奉秦王入雍城六年三月劉曜棄長安走秦王入長安漢兵皆已退矣秦王為太子時劉粲方在晉陽懐紀誤〉
　　十月猗盧遣其子六脩及兄子普根等攻晉陽〈十六國春秋云遣子曰利孫宥六須載記云賔六須劉琨集云左右賢王又云右賢王撲速根今從後魏書〉
　　箕澹〈十六國春秋後魏書計姬澹今從劉琨傳〉
　　漢人殺盧志〈劉聦載記志勸太弟义作亂被誅按志勸成都王頴起義兵諌頴攻長沙王乂忠義敦篤始終不虧非勸人作亂者也今從盧諶傳〉
　　十二月賈疋戰死〈帝紀曰疋討賊張連遇害疋傳天護攻之疋敗走墜澗死今從十六國春秋〉
　　段疾陸眷〈石勒載記及後魏書作就陸眷今從王浚傳〉
　　末柸〈後魏書作未波今從王浚傳〉
　　王敦屯豫章〈王澄傳曰時王敦為江州鎭豫章按敦時為揚 --（『昜』上『旦』之『日』與『一』相連）州刺史都督征討諸軍非為江州也〉王機入廣州〈王澄死周覬敗王敦鎭豫章機入廣州紀傳皆無年月按衛玠傳玠依敦於豫章以永嘉六年卒故附於此〉
　　王如降於王敦〈如降亦無年月明年有如餘黨入漢中故附此〉
　　愍帝建興元年四月琅邪王睿用郗鑒為兖州〈劉琨集建興二年十一月壬寅朔與丞相牋曰焦求雖出塞鄉有文武膽幹茍晞用為陳留太守獨在河南距當石勒撫綏有方琨以求行頁兖州刺史後聞荀公以李述為兖州以素論門望不可與求同日而論至於膽幹可以處危權一時之用李述亦不能及求而王𤣥年少便欲共討求琨以求己與𤣥搆隙便召還而州界民物甚不安服述二千石及文武大姓連遣信使求刺史是以遣兄子演代求領兖州事往年春正月遣詣鄴至是斬王桑走趙固云云今勒據襄國逼近鄴城故合演轉南演今治在廩丘而李述郗鑒竝欲爭兖州或云為荀公所用或云為明公所用大寇未殄而自共尋干戈此亦大潰也輒敕演謹自守而已按王桑趙固之敗及石勒攻鄴皆在永嘉六年琨牋乂云傳長安消息主上是秦王又建興二年十一月丙申朔元年十一月壬申朔十二月壬寅朔然則琨𤼵牋之日建興元年十二月壬寅朔也傳寫誤耳〉
　　九月荀藩薨於開封〈帝紀曰薨於滎陽今從藩傳〉
　　二年正月陳元達言女寵太盛〈載記元達等曰臣恐後庭有三后之事按立三后在明年於時未也〉
　　二月劉琨移檄州郡〈琨集檄首云三月庚午朔五日甲戌按石勒以壬申克幽州葢時晉陽尚未知也欲叙琨事畢然後叙勒事故置此〉
　　三月壬申石勒至薊〈三十國春秋先言癸酉勒取幽州後言壬午勒晨至薊按劉琨表日勒以三月三日徑掩薊城然則當言壬申是也〉
　　五月己丑張軌薨〈帝紀作壬辰今從前涼録鈔前涼録鈔又曰葬建陵葢張祚僣號後追尊其墓〉
　　六月殷凱帥衆向長安〈晉春秋作段凱今從麴允傳〉
　　三年三月漢改元建元〈十六國春秋建元元年在晉建興二年同編脩劉恕言今晉州臨汾縣嘉泉村有漢太宰劉雄碑云嘉平五年嵗在乙亥二月六日立然則改建元在乙亥二月後也〉八月杜弢遁走道死〈弢傳云弢逃遁不知所在晉春秋云城潰弢投水死今從帝紀〉以第五猗為安南將軍〈周訪傳云征南大將軍今從杜曽傳〉
　　四年正月追諡吳王晏曰孝〈本傳晏諡敬王今從愍帝紀〉
　　漢太宰河間王易〈晉春秋易作士通今從載記〉
　　七月漢三后之外佩后璽者七人〈劉聰載記曰四后之外按時靳上皇后已死唯三后耳云四誤也〉
　　十一月侍中宗敞〈帝紀作宋敬今從晉春秋〉
　　十二月乙卯朔日食〈帝紀天文志皆誤作甲申朔宋志乙卯朔與長厯合今從之〉中宗建武元年五月壬午日食〈帝紀天文志皆云五月丙子日食按長厯是月壬午朔無丙子今以長厯為据〉
　　十一月己酉朔日食〈帝紀天文志皆云十一月丙子日食按長厯十月十二月皆己卯朔是月己酉朔二十八日丙子晉書元帝紀十一月有甲子丁卯若丙子朔則甲子丁卯乃在十月又劉琨集是年三月癸未朔八月庚辰朔皆與長厯合今以為据〉
　　太興二年蒲洪降趙〈三十國晉春秋洪降劉曜在太興元年按元年曜未都長安晉書洪載記無年但云曜僣號長安洪歸曜故置此年〉
　　三年六月閻涉趙卯等殺張寔〈晉書寔傳作閻沙趙仰又云寔知其謀收劉𢎞殺之据晉春秋作閻涉趙印又𢎞死在寔被殺後今從之〉
　　四年十二月以慕容廆為車騎將軍平州牧〈燕書云車騎大將軍平州刺史按晉書載記先拜平州刺史尋加車騎州牧今從之〉
　　永昌元年十月王敦以王諒為交州刺史〈諒傳永興三年敦以諒為交州按永興三年即惠帝光熙元年也諒傳誤〉
　　肅宗大寧元年四月王敦移鎭姑孰屯于湖〈晉春秋及後魏書僣晉傳云屯蕪湖晉書明帝紀云敦下屯于湖今從之〉
　　六月阮放卒〈放傳云成帝㓜沖庾氏執政放求為交州下乃云逢髙寶平梁碩還非成帝時也放傳誤〉
　　二年六月温嶠與右將軍卞敦守石頭〈敦傳云王敦表為征虜將軍都督石頭軍事明帝討敦以為鎭南將軍假節今從明帝紀〉
　　詔有能殺錢鳳送首封五千户矦〈晉春秋此詔在王導為敦𤼵䘮前故云有能斬送敦首封萬户矦賞布萬疋按此詔云敦以隕斃是稱敦已死也不應復購其首今從敦傳〉七月王含等水陸五萬〈敦傳及晉春秋皆云三萬今從明帝紀〉
　　周光斬錢鳳〈晉春秋云戴淵弟良斬鳳今從敦傳〉
　　三年二月宇文乞得歸遣兄子悉拔雄拒慕容仁〈燕書征虜仁傳作悉拔堆後魏書宇文莫槐傳作乞得龜悉拔堆載記亦作龜燕書武宣紀作乞得歸悉拔雄今從之〉四月石瞻攻兖州殺檀斌〈帝紀作石良今從石勒載記〉
　　顯宗咸和三年二月後趙改元太和〈晉春秋云勒即帝位改元太和按勒建平元年始即帝位今從勒載記〉
　　四月温嶠從弟充〈晉春秋作從兄今從晉書嶠傳〉
　　五年六月趙以翟斌為句町王〈晉書春秋作翟眞按秦亡後慕容垂誅翟斌斌兄子眞北走故知此乃斌也〉
　　九月趙王勒即帝位〈載記云自襄國都臨漳即鄴也按建平二年四月勒如鄴議營新宫三年勒如鄴臨石虎第勒疾虎詐召石宏還襄國至虎建武元年九月始遷鄴是勒未嘗都鄴也〉封彭城王子浚為髙密王〈宗室傳作俊今從帝紀〉
　　十月楊謙退保宜都〈帝紀作陽謙今從李雄載記〉
　　七年正月趙主勒大饗羣臣〈晉春秋云陶侃遣使聘後趙趙王勒饗之按侃與勒必無通使之理今不取載記云勒因饗髙句麗宇文屋孤使今但云饗羣臣〉
　　九年十一月石虎稱居攝趙天王〈三十國晉春秋虎即位改元永熙陳鴻大統厯云石虎即位改建平五年為延興明年改建武按三十國晉春秋不記𢎞改元延熈虎之立實延熈元年也故誤云永熈𢎞既號延熈虎安肯稱永熈陳鴻云虎改建平五年為延興即是𢎞踰年不改元也恐二説誤〉咸康三年趙庭燎油灌下盤死者二十餘人〈載記云七人今從三十國春秋〉
　　七月趙王虎殺太子䆳〈燕書文明紀云咸康四年四月石虎至燕城下會鄴使至太子䆳在後恣酒入宫殺害石主大恐狼狽引還又云初帳下吳胄使鄴還説四月浴佛日行像詣宫石太子䆳騎出迎像往來馳騁無有儲君體王曰古者觀威儀以定禍福此子虎之副二而輕佻無禮將不得其死然及石主東歸留䆳監國荒敗内亂以致誅戮按十六國晉春秋殺䆳皆在咸康三年燕書恐誤今從十六國晉春秋〉六年九月燕王皝襲趙略三萬餘家〈燕書云略燕范陽二郡男女數千口而還今從後趙燕載記〉
　　八年正月己未朔日食〈天文志作乙未今從帝紀及長厯〉
