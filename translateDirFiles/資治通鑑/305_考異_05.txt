欽定四庫全書
　　資治通鑑考異卷五
　　宋　司馬光　撰
　　晉紀下
　　康帝建元元年七月桓温率衆入臨淮〈帝紀温入臨淮下云庾翼為征討大都督遷鎭襄陽按翼傳翼先表移鎭安陸至夏口上表云九月十九日𤼵武昌二十四日達夏口始請徙鎭襄陽始詔加都督征討諸軍事故知不在此月〉
　　八月燕王皝遣世子雋等擊代〈後魏宇紀八月慕容元眞遣使請薦女無用兵事今從燕書〉
　　二年正月宇文涉夜干〈慕容皝載記作涉奕千今從燕書〉
　　燕王皝殺慕容翰〈三十國春秋云永和二年九月殺翰燕書翰傳翰嘗臨陳為流矢所中病卧嵗時不出入後漸差試馬按自討宇文後翰未嘗預攻戰自建元二年正月至永和二年九月已踰年矣三十國春秋恐誤今從載記翰傳〉
　　孝宗永和三年七月趙王虎遣將擊張重華遂城長最〈晉春秋作上最今從重華傳〉
　　五年四月拜慕容儁幽平二州牧〈儁載記云幽冀并平四州牧從帝紀〉五月石遵封世為譙王廢劉氏為太妃〈晉春秋及十六國春秋鈔皆云廢大后為昭儀今從載記十六國春秋及載記又云世立三十三日按四月己巳至五月庚寅凡二十二日〉燕王儁講武戒嚴〈燕景昭紀集兵在四月時石虎方死諸子未爭十六國春秋在五月故從之而燕書載封奕慕輿根言俱指冉閔按是時閔未簒趙葢撰史者附會耳故削去〉
　　八月禇裒退還河北遺民二十餘萬死亡略盡〈裒傳云為慕容皝及苻健所掠死亡咸盡按是時慕容皝卒已踰年矣永和六年慕容儁始率衆南征石鑒即位後蒲洪始有衆十萬永和六年洪死健始嗣位皆與裒不相接今不取〉
　　六年閏月〈帝紀正月後云閏月三十國晉春秋皆云閏正月按長厯閏二月帝紀閏月有丁丑己丑按是嵗正月癸酉朔若閏正月即無丁丑己丑今以長厯為据〉
　　三月趙新興王袛即帝位〈晉帝紀袛即位在閏月三十國晉春秋皆在三月按十六國春秋祗稱帝拜姚弋仲苻健官而不言苻洪洪三月死故疑祗以三月即位〉
　　七年十一月樂陵太守賈堅〈燕書賈堅傳烈祖問堅年對以受新命始及三載烈祖恱其言拜樂陵太守按堅以去年九月獲於燕至明年始三年若未為樂陵太守豈能安集諸縣告諭逢釣故知堅先已為樂陵太守非因問年而授〉
　　八年正月冉閔殺劉顯〈閔殺顯晉帝紀在正月十六國春秋鈔在二月燕書在三月己酉未知孰是今從帝紀〉
　　升平二年八月郗曇為荀羡軍司〈帝紀謝萬為豫州下云郗曇為北中郎將督五州軍事徐兖二州刺史曇傳云荀羡有疾以曇為軍司頃之羡徴還除曇北中郎將都督刺史按帝紀十二月北中郎將荀羡及慕容儁戰于山茌王師敗績燕書十二月荀羡冦泰山殺太守賈堅載紀荀羡殺賈堅下云敗羡復陷山茌次知八月曇未為徐兖二州恐始為軍司耳〉
　　哀帝興寧元年閏八月張天錫弑𤣥靚〈帝紀天錫殺𤣥靚自立在七月今從晉春秋〉
　　十月朱斌克許昌〈燕書作朱黎今從晉帝紀〉
　　二年八月慕容恪將取洛陽〈帝紀慕容暐冦洛陽上云苻堅别帥侵河南按明年恪拔洛陽堅親將以備潼關是未敢與燕争河南也十六國春秋堅傳亦無此舉帝紀恐誤〉
　　三年二月桓沖監江州及荆豫〈帝紀云冲領南蠻校尉按江左唯荆州領南蠻沖傳亦無葢紀因桓豁重出字不取〉
　　海西公太和二年正月庾希免官〈帝紀是月希有罪走入海按本傳海西廢後希始逃于海陵此時才坐免官耳〉
　　五月秦使曹轂𤼵使如燕朝貢郭辯副之〈燕建熙八年皇甫眞為太尉燕書及載記眞傳郭辯至燕皆在眞為太尉下晉春秋在建熙十年八月恐皆非是故附於曹轂降秦下〉四年十二月王猛攻洛陽〈燕少帝紀此年十二月王猛攻洛明年正月拔洛十六國秦春秋十一月王猛伐燕遺慕容紀書紀請降十二月猛受降而歸今按獻莊紀云慕容合之奔還鄴建熙元年二月也時王猛猶在洛又猛遺紀書云去年桓温起師故從燕書〉
　　五年八月慕容評將兵三十萬拒秦〈載紀四十萬今從晉春秋〉太宗咸安元年十一月桓温使劉亨收東海王璽綬〈帝紀三十國春秋亨皆作享後魏書僣晉傳作亨今從之〉
　　十二月庚寅東海王封海西公〈海西公紀云咸安二年正月降封今從簡文帝紀〉
　　孝武帝太元元年五月苻堅伐張天錫周虓曰戎狄以來未之有也〈虓傳曰吕光征西域堅出餞之戎士二十萬旌旗數百里問虓曰朕衆力何如虓曰戎夷以來未之有也按建元十八年二月虓謀夕徙朔方十九年正月吕光𤼵長安故知在伐涼州時今從十六國春秋〉
　　四年二月秦彭超據彭城〈謝𤣥傳云何謙進解彭城圍又云於是罷彭城下邳二戍帝紀及諸傳皆不言此年彭城陷沒而十六國秦春秋云超據彭城又云超分兵下邳留徐襃守彭城至七月以毛當為徐州刺史鎭彭城王顯為揚 --（『昜』上『旦』之『日』與『一』相連）州戍下邳是二城俱陷也〉
　　安帝隆安五年九月吕隆降秦〈姚興載記姚平伐魏與姚碩德伐吕隆同時魏書天興五年五月姚平未來侵晉元興元年秦𢎞始四年也晉帝紀晉春秋皆云隆安五年降秦十六國西秦春秋云太初十四年五月歸隨姚碩德伐涼南涼春秋云建和二年七月姚碩德伐吕隆孤攝廣武守軍以避之皆隆安五年也按秦小國既與魏相持豈暇更興兵伐涼葢載記之誤也今以晉帝紀晉春秋十六國西秦南涼春秋為據〉
　　義熈十二年二月姚興卒〈晉本紀三十國晉春秋皆云義熈十一年二月姚興卒魏本紀北史本紀姚興姚泓載記皆云十二年按後魏書崔鴻傳太祖天興二年姚興改號鴻以為元年故晉本紀三十國晉春秋凡𢎞始後事皆在前一年由鴻之誤也〉
　　宋紀上
　　髙祖永初元年正月乞伏熾磐立其子暮末為太子〈晉書作慕未宋書作乞佛茂蔓𤓰從十六國春秋〉
　　二年九月殺零陵王〈宋本紀九月己丑零陵王薨晉本紀九月丁丑據長厯九月丙午朔無己丑丁丑今不書日〉
　　營陽王〈宋本紀髙氏小史皆作滎陽臧后謝晦蔡廓傳作營陽營陽南方郡名也今從之〉景平元年正月魏叔孫建入臨淄〈索虜傳云虜又遣楚兵將軍徐州刺史安平公涉歸幡能健越兵將軍青州刺史臨淄矦薛道于陳兵將軍淮州刺史夀張子張模東擊青州所向城邑皆奔走本紀亦云安平公涉歸㓂青州按後魏書無涉歸等姓名葢皆胡中舊名即叔孫建等也〉四月己巳檀道濟軍于臨朐〈裴子野宋略作乙巳按長厯是月丁卯朔無乙巳必己巳也〉
　　五月魏主還平城〈後魏帝紀五月庚寅還次鴈門庚寅車駕至自南巡必有誤今皆不取〉太祖元嘉元年正月〈宋本紀正月癸巳朔日有食之宋紀二月己巳宋略二月癸巳李延夀南史二月己卯朔皆誤也按長厯是年正月丁巳二月丁亥朔後魏書紀志是年無食今從之〉六月癸丑徐羡之等殺廬陵王義眞〈宋南史本紀二月廢義眞徙新安之下即云執政使使者誅義眞于新安宋義眞傳六月癸未羡之等遣使殺義眞於徙所羡之傳亦云廢帝後殺義眞於新安殺帝於吳縣按長厯六月庚寅朔無癸未葢癸丑也〉
　　八月魏世祖自將輕騎討柔然〈後魏本紀云赭陽子尉普文率輕騎討之虜乃退走李延夀北史紀云帝帥輕騎討之虜乃退走今據蠕蠕傳從北史〉
　　二年十月魏長孫翰等出黒漠〈翰傳云與娥清出長川今從蠕蠕傳〉蛾清出栗園〈清傳云與長孫翰出長川今從蠕蠕傳〉
　　十一月以楊𤣥為北秦州刺史〈宋本紀癸酉南史庚午按十一月壬午朔無癸酉及庚午今不書日〉
　　三年十一月夏東平公乙斗〈奚升傳作乙升今從帝紀〉
　　五年二月魏安頡擒赫連昌〈十六國春秋鈔云奉光三年五月戰于黒渠為魏所敗昌與數千騎奔還魏追騎亦至昌河内公費連烏提守髙平徙諸城民七萬户于安定以都之四年二月魏軍至安定三城潰昌奔秦州魏東平公娥清追擒之送于魏與後魏紀傳不同今從後魏書〉
　　三月赫連定擒奚斤等〈宋索虜傳元嘉五年使大將吐伐斤西伐長安生擒赫連昌于安定封昌為公以妹妻之昌弟定在隴上吐伐斤乗勝以騎三萬討之定設伏於隴山彈箏谷破之斬谷伐斤盡坑其衆定率衆東還復克長安燾乂自攻不克乃分軍戌大城而還今從後魏書〉
　　十月徐州刺史王仲德伐魏〈後魏紀云淮北鎭將按南史仲德時為安北將軍徐州刺史宋書仲德傳闕又宋書南史本紀北史本紀及宋魏諸臣列傳魏劉裕傳宋索虜傳皆無是年王仲德等伐魏事唯後魏本紀有之今從之〉
　　七年十月崔模降魏〈宋書云模抗節不降投塹死按後魏書模仕魏為武城男宋書誤也〉乞伏暮末東如上邽〈後魏乞伏國仁傳云為赫連定所以遣烏訥等求迎宋氐胡傳云茂蔓閴赫連定敗將家　及興國東征欲移居上邽今從十六國春秋〉
　　八年六月益州刺史慕利延寧州刺史拾䖍〈十六國春秋作没利延拾虎今從宋書〉
　　十一月北部敇勒〈後魏書北史本紀皆作敇勒鄧淵傳皆作髙車按髙車即敇勒别名也〉九年十二月魏李順使涼〈後魏書順初奉冊拜沮渠䝉遜為涼州牧即有䝉遜不拜及順使還論牧犍事南史順冊拜䝉遜還拜都督四州長安鎭都大將開府徴為四部尚書加常侍延和初使涼始有不拜等事今據順云不復周矣明年䝉遜死帝曰卿言䝉遜死驗矣故從南史〉
　　十年三月蕭思話為梁南秦二州刺史〈思話傳云楊難當冦漢中乃用思話按本紀及氐胡傳難當冦漢中皆在十一月〉
　　涼王䝉遜立牧□為世子〈宋書十六國春秋作茂䖍後魏書紀傳作牧犍今從之〉十一年三月魏于什門還平城〈後魏書節義傳云什門在燕厯二十三年按後魏本紀神瑞元年八月遣于什門招諭馮跋至此年二十一年矣若二十四年乃在太延三年而太延二年馮氏亡矣〉
　　十二年五月焉𦒿入貢于魏〈後魏書皆作烏耆云漢時舊國也按漢書作焉耆今從之〉
　　十一月楊難當使楊保宗鎭童亭〈後魏書作薫亭宋書作童今從之〉十三年四月燕尚書令郭生〈後魏古弼傳作大日古泥今從十六國春秋鈔〉十六年九月沮渠牧犍兄子萬年降魏〈宋書氐胡傳曰茂䖍兄子萬年為虜内應茂䖍見執今從後魏書〉
　　牧犍弟宜得安周〈宋書宜得作儀德安周作從子豐周今從後魏書〉
　　十月魏徙涼州吏民三萬户于平城〈十六國春秋鈔云十萬户今從後魏書〉
　　十七年四月劉湛言天下艱難詎是㓜主所御〈南史以為義康有此言湛景仁並不荅按義康雖不識大體豈敢自為此言湛常欲推崇義康豈肯聞而不荅今從宋書及宋略〉
　　五月湛以母憂去職〈南史云湛伏甲於室以俟上臨弔謀又泄竟弗之幸宋書無此事按湛若謀泄當即伏誅豈得尚延半嵗今從宋書〉
　　十八年十二月詔裴方明等討楊難當〈氐胡傳作十九年正月遣方明等今從帝紀〉
　　十九年七月以劉眞道為雍州裴方明為梁南秦二州方明不拜〈眞道傳此事在胡崇之殁後氐胡傳崇之殁在明年二月即眞道傳誤〉
　　魏安西將軍古弼〈宋索虜傳作吐奚愛弼氐胡傳作吐奚弼盖其舊姓今從後魏書〉唐契攻闞爽〈宋氐胡傳作闕爽今從後魏書〉
　　九月沮渠無諱將衛興奴〈宋書衛興奴作衛寮今從後魏書〉
　　封無諱為河西王〈宋本紀封爵在六月傳在九月末今從傳〉
　　二十年四月魏河間公齊殺楊保宗苻達等立楊文德為主〈宋氐胡傳云拓跋齊聞兵起遁走達追擊斬齊因據白崖按後魏河間公齊傳云文德求援於宋宋遣房亮之苻昭啖龍等率衆助文德斬龍禽亮之氐遂平以功拜内都大官卒然則宋書誤也〉
　　文德自稱秦河梁三州牧〈宋書在三月魏書在四月今從之〉
　　十一月魏主令太子副理萬機〈宋索虜傳晃與大臣崔氏冦氏不睦崔冦譛之𤣥髙道人有道術晃使祈福七日七夜佛狸夢其祖父並怒手刃向之曰汝何故信讒欲害太子佛狸驚覺下偽詔曰王者大業纂承為重儲宫嗣紹百王舊例自今已往事無巨細必經太子然後上聞事節小異今從後魏書〉
　　二十一年正月己亥藉田大赦〈宋略辛酉藉田大赦下有戊午又有辛酉誤也今從宋書〉
　　二十二年八月鄯善王眞達降魏〈本紀作眞達興今從西域傳〉二十三年二月魏人冦兖青冀三州〈宋文帝紀三月索虜冦兖豫青冀刺史申恬破之魏太武紀二月永昌王仁至髙平禽劉義隆將王章略金鄉方與遷其民五千家於河北髙涼王那至濟南東平陵遷其民六千餘家於河北葢宋魏各據奏到之月書之耳宋索虜傳又云虜破掠太原得四千餘口葢魏人夸張其數故不同耳〉
　　五月檀和之等破林邑〈本紀在六月傳在五月當是六月賞檀和之等今從傳〉八月魏破葢吳傳首平城〈宋索虜傳云屠各反吳自攻之為流矢所中死吳弟吾生率衆入木面山尋皆破散今從魏書〉
　　二十四年十二月魏晉王伏羅卒〈宋索虜傳曰燾所住屠蘇為疾雷所擊屠蘇倒見壓殆死左右皆號泣晉王獨不悲燾怒賜死此出於傳聞今從後魏書〉
　　二十七年二月辛亥魏主至南頓〈宋書是月辛丑南平王鑠進號西平辛巳索虜冦汝南按長厯二月壬辰朔十日辛丑二十日辛亥巳當作亥〉
　　三月參軍劉泰之〈後魏紀作劉拒之今從宋書〉
　　七月乙亥魏王買德棄城走〈宋略云虜濟州刺史王淮敗走虜支解王淮傳示列戍今從宋書〉
　　王𤣥謨圍滑臺〈宋略九月庚申𤣥謨前軍次白馬與虜兖州刺史歌舒跋戰破之𤣥謨進攻滑臺從宋書〉
　　南平王鑠遣梁坦出上蔡〈鑠傳作到坦之今從宋略〉
　　十一月辛卯魏主至鄒山〈宋略云戊子至鄒山今從後魏書〉
　　魏洛州刺史張是連提〈宋略作張是連提今從宋書〉
　　魏永昌王仁追及劉康祖於尉武〈宋略及南平王鑠傳皆作尉氏按康祖傳云去夀陽裁數十里然則非尉氏也今從康祖及索虜傳作尉武〉
　　康祖衆潰〈康祖傳云大戰一日一夜又云虜死者大半今從宋略〉
　　十二月己未魏兵至淮上〈魏本紀云丁卯至淮按宋略己未虜至淮西宋本紀乙丑胡崇之等敗今從之〉
　　臧質使臧澄之營東山〈序傳作臧證之今從帝紀質傳作澄之〉
　　質營於城南〈宋略云質屯盱眙北今從宋書〉
　　魏主設氊屋於𤓰步山〈魏帝紀云癸未車駕臨江起行宫於𤓰步山葢謂此也今從宋書〉
　　魏主求婚不成〈魏帝紀云甲申義隆使獻百牢貢其方物又請進女於皇孫以求和好帝以師昏非禮許和而不許昏使散騎侍郎夏矦野報之詔皇孫為書致馬通問焉此皆魏史誇辭今從宋書〉二十八年二月魏主赦盧度世〈宋栁元景傳元景從祖弟光世先留鄉里索虜以為折衝將軍河北太守封西陵男光世姊夫為司徒崔浩虜之相也元嘉二十七年虜主托跋燾南冦汝潁浩密有異圖光世要河北義士與浩應接謀泄被誅河東大姓坐連謀夷滅者甚衆光世南奔得免太祖以為振武將軍與魏事不同今從後魏書〉
　　四月以魯秀為潁川太守〈宋略云滎陽太守今從宋書〉
　　六月魏太子晃以憂卒〈宋索虜傳云燾至汝南𤓰步晃私遣取諸營鹵獲甚衆燾歸聞知大加搜撿晃懼謀殺燾燾乃詐死使其近習召晃迎䘮於道執之及國罩以鐵籠尋殺之蕭子顯齊書亦云晃謀殺佛狸見殽宋略曰燾既南侵晃淫于内謀欲殺燾燾知之歸而詐死召晃迎䘮晃至執之罩以鐵籠捶之三百曵於叢棘以殺焉又索虜傳云晃弟秦王烏奕盱與晃對掌國事晃疾之訴其貪暴燾鞭之二百遣鎭抱罕此皆江南傳聞之語今從後魏書〉
　　二十九年二月甲寅魏主被弑〈宋書作庚申今從魏書〉
　　五月詔蕭思話等北伐〈索虜徐爰張永傳並云王𤣥謨亦北伐𤣥謨傳中不曽行葢脫誤魏紀載六月劉義隆將檀和之冦濟州梁坦及魯安生軍于京索龎萌薛安都冦恒農都不言蕭思話等而宋紀亦無此數人者至七月云韓元興討之和之退梁坦安生亦走不言思話之歸宋略有臧質遣柳元景徇蒲阪元景傳亦有之今從宋書宋略〉
　　七月張永等至碻磝〈宋略七月壬辰永師及碻磝下又冇乙酉壬辰按長厯此月丁丑朔四日庚辰六日壬午十六日壬辰疑永以庚辰或壬午至碻磝非壬辰也〉
　　潘淑妃生始興王濬〈太子劭傳云濬母卒使潘淑妃養之濬傳及文九王傳皆云濬實潘子南史亦云淑妃養為子淑妃愛濬濬心不附今從濬本傳〉
　　十月魏皇孫濬即位改元興安〈宋索虜傳燾以烏奕旰有武略用以為太子會燾死使人嬖宗愛立可博眞為後宗愛博眞恐為奕旰所危矯殺之而自立號年承平博眞懦弱不為國人所附晃子濬字烏雷直懃素為燾所愛燕王謂國人曰博眞非正不宜立直懃嫡孫應立耳乃殺博眞及宗愛而立濬為主號年正平與後魏書不同又云在二十八年皆宋書之誤也〉
　　十二月戊午魏陸俟進爵東平王〈魏紀云戊申按上有丁巳下有癸亥不當中有戊申葢戊午字誤耳〉
　　三十年正月東宫實甲萬人〈宋元㐫劭傳云二十八年彗星入太㣲掃帝座二十九年十一月霖雨連雪太陽罕曜三十年正月風霰且雷上憂有竊𤼵輙加劭兵衆東宫實甲萬人按二十九年劭濬巫蠱事已𤼵豈有因十二月及明年正月災異而更加劭兵今從宋略〉
　　癸亥夜劭為逆〈劭傳云二十一日夜按長厯是月甲辰朔宋略云癸亥夜乃二十日也今從之〉三月劭殺新渝懐矦玠〈劭傳作球今從長沙王道憐傳〉
　　辛卯臧質子敦等逃亡〈宋略庚申武陵王戒嚴辛亥臧敷逃按長厯是月甲戌朔無庚申辛亥又宋略上有甲申下有癸巳此必庚寅辛卯字誤也宋書敷作敦今從之〉
　　庚子武陵王移檄四方〈宋略移檄亦在庚申日按謝莊傳曰奉三月二十七日檄然則𤼵檄在庚子日也〉
　　四月癸亥柳元景至新亭〈宋略云壬戌元景次新林依山為壘按本紀癸亥元景至新亭元景傳元景至新亭經日劭乃水陸出軍今從之〉
　　五月甲戌魯秀等攻大航〈元凶傳云其月三日按宋略甲戌乃二日也〉七月南海太守鄧琬〈蕭簡傳作劉玩今從本紀〉
　　世祖孝建元年正月魯爽舉兵〈宋本紀二月庚午爽臧質南郡王義宣徐遺寶舉兵反義宣傳云其年正月便反宋略云二月義宣等反按爽之反帝猶遣質收魯𢎞則非同日反明矣又按長厯是月戊辰朔然則庚午三日也義宣傳起兵在二月二十六日但不知爽反在正月與二月耳〉三月己亥内外戒嚴〈宋本紀宋略皆作癸亥下有辛丑按長厯是月戊戌朔癸亥二十六日辛丑乃四日也當作己亥〉
　　四月薛安都等斬楊胡興〈安都傳作胡與今從宗越傳〉
　　李延夀誅魯爽〈此語本出沈約宋書呉喜黃回傳賛而延夀取之以約施用失所故絀其名〉柳元景進屯姑熟〈垣護之傳作南州葢南州即姑熟也〉
　　五月胡子反等守梁山西壘西南風急〈義宣傳曰五月十九日西南風猛宋略曰己亥質遣尹周之攻梁山西壘陷之按長厯是月丁酉朔三日己亥八日甲辰十八日甲寅宋略於己亥上有甲辰下有甲寅然則決非十九日與己亥或者是己酉與辛亥也今不書日闕疑〉
　　六月義宣至江陵魯秀北走〈宋略云秀自襄陽敗退將及江陵聞敗北走從宋書〉大明二年十月遣龎孟虬救清口〈宋顧師伯傳云魏遣清水公拾賁敇文冦清口世祖遣孟虬及殷孝祖赴討魏本紀孝祖修兩城於清水東詔封敇文擊之今從之〉
　　三年四月劉道隆〈宋略南史作道龍今從宋書〉
　　竟陵王誕殺垣閬〈宋略云己亥殺閬按本紀乙卯貶誕爵今從之〉
　　内外纂嚴〈宋略乙亥纂嚴按長厯是月戊戌朔無乙亥葢己亥也〉
　　四年三月魏人冦北陰平朱提太守楊歸子破之〈宋帝紀索虜冦北陰平孔提太守楊歸子擊破之宋略云索虜冦壯降平朱太守楊歸子擊破之按郡縣名無壯降平及孔提北陰平參酌二書當為朱提〉
　　五年九月詔沈慶之位次司空〈宋略此事在戊戌按長厯是月甲寅朔無戊戌〉以厯陽王子顓為臨海王〈宋略作子瑱今從宋書〉
　　六年四月殷淑儀卒〈南史云殷淑儀南郡王義宣女也義宣敗後帝密取之假姓殷氏左右宣泄者多死或云貴妃是殷琰家人入義宣家義宣敗入宫今從宋書〉
　　七年正月江智淵以憂卒〈宋略曰帝既以僧安辱智淵自是詆之無度智淵不堪其耻退而自殺今從宋書〉
　　太宗泰始元年七月華願兒言於廢帝曰官為鴈天子〈宋書作應天子宋略作鴈天子按字書贗偽物也韓愈詩曰居然見眞贗書或作鴈今從宋略〉
　　十月少府劉曚妾孕臨月〈宋書帝紀作少府劉勝始安王休仁傳作廷尉劉曚宋略及南史帝紀皆作少府劉曚休仁傳作廷尉劉䝉今從其多者〉
　　廢帝使朱景雲賜晉安王子勛死謝道邁等告鄧琬請計〈子勛傳云景雲遣信使告琬宋略云帝使道遇齎敇至潯陽琬謂道遇云云今從琬傳〉
　　姜産之〈産或作彦宋書宋略南史皆作産今從之〉
　　二年正月辛亥以山陽王休祐督諸軍西討〈宋略二月庚申以休祐都督西討今從宋書〉
　　壬子路太后殂〈宋略南史皆曰義嘉之難太后心幸之延上飲酒置毒以進侍者引上衣上寤起以其酒上夀是日太后崩䘮事如禮宋書無之今不取〉
　　三月以鄭黒為司州〈宋殷琰傳作鄭墨今從宋本紀宋略〉
　　六月始安内史王識之〈宋書作王職之今從宋略〉
　　蕭頥據郡起兵〈宋鄧琬傳云世子與南康相沈用之等據郡起義宋略亦云沈肅之以郡招義按頥始自獄中劫出琬所署南康相不容便與之同今從蕭子顯南齊書紀〉
　　七月劉胡攻錢溪〈宋略曰胡進軍鵲頭遣其將陳慶以三百舸逼錢溪今從宋書〉十月涼州刺史柳元怙〈宋略作元哲今從宋書〉
　　兖州刺史畢衆敬〈宋略作畢榛後魏書云小名捺今從本傳〉
　　命張永等迎薛安都〈後魏紀安都與常珍奇降皆在九月而宋本紀宋略遣張永等此出皆在十月今從之〉
　　常珍奇降魏〈宋略十二月甲寅珍奇復以郡叛蓋於時宋朝始聞之耳〉
　　畢衆敬子元賔先坐誅〈後魏書衆敬傳云元賔有它罪彧獨不捨之宋略云榛息在都已誅矣今從之〉
　　三年正月張永等棄城夜遁〈宋本紀去年冬永攸之大敗遂失淮北四州及豫州淮西地宋略今年正月永攸之師次彭城虜掩其輜重敗王穆之于武原薛安都開彭城以納虜永等引退虜追之王師敗績畢捺亦舉兖州歸虜遂失淮北之地魏帝紀去年九月常珍奇薛安都内屬張永沈攸之擊安都詔尉元救彭城西河公石救懸瓠十一月畢衆敬内屬十二月己未次于㭦周凱張永沈攸之相繼退走今年正月癸巳尉元破永攸之於吕梁東閏月沈文秀崔道固舉州内屬按青冀今嵗始叛宋去年豈得已失淮北安都為永攸之所逼故降魏豈得今年永攸之始次彭城安都始納魏兵乎葢去冬穆之等已敗退今春永大敗耳今從後魏帝紀〉
　　失淮北四州及豫州淮西之地〈後魏帝紀閏月沈文秀崔道固舉州内屬宋索虜傳曰永攸之敗退虜攻青冀二州執文秀道固又下書曰淮北三州民自天安二年正月三十日壬寅昧爽已前罪一切原免按青州破在五年淮北三州葢謂徐司豫壬寅二十日壬子三十日也〉
　　二月魏西河公石攻張超〈宋帝紀云索虜寇汝陰太守張景逺擊破之景逺即超也宋略七月張景逺先卒汝陰城又陷亦誤也今從後魏書〉
　　三月申纂為魏所殺〈宋略云七月纂戰死葢贈官之月今從魏帝紀〉
　　四月魏尉元上表〈尉元傳先上表論取四城利害後乃云沈攸之欲援下邳遣孔道恭擊破之按元以泰始二年九月受詔救薛安都此表云受命出疆再離寒暑又云今雖向熱猶可行師則似上表時在四年春未夏初也又按沈攸之以三年八月出師尋即敗退則上表當在攸之敗後今此表但言陳顯達循宿豫不言攸之救下邳又慕容白曜以四年二月十七日抜厯城而此表欲釋青冀之師先定東南之地則此表不在其年春末夏初決矣葢再當作載是語助之辭非謂兩經寒暑也故置於此〉
　　七月遣沈攸之等擊彭城〈宋沈攸之傳宋略皆云帝怒攸之云卿若不行便可使吳喜獨去按喜傳乃無與攸之討彭城事後魏書作吳僖公不知即吳喜為别一人也〉
　　八月魏長孫陵等入東陽西郭暴掠沈文秀擊破之〈文秀傳云八月虜蜀郡公拔式入西郭今從慕容白曜傳〉
　　十月徙義陽王昶為晉熈王〈宋帝紀在十月今從宋略〉
　　四年正月魏以髙閭張讜對為東徐州刺史〈尉元傳沈攸之既走元以書諭王𤣥載𤣥載與魯僧遵崔武仲相繼皆走遂以髙閭與張讜對為東徐州刺史按三年十一月乙卯始以讜為東徐州刺史則於時未降魏也故置於此〉
　　二月庚寅魏慕容白曜拔厯城東郭癸巳崔道固降〈宋略云丙申索虜陷厯城執崔道固按後魏列傳道固表云以今月十四日臣東郭失守以十七日面縛請罪長厯是月丁丑朔今從之〉
　　六年四月吐谷渾王拾寅〈宋本紀作拾䖍今從後魏書〉
　　十月立皇子智隨為武陵王〈宋本紀作智賛宋略作賛列傳作智隨按太宗生子皆筮之以卦為其字今從列傳〉
　　七年二月内外百官並斷俸禄〈宋本紀云日給料禄俸今從南史〉帝密取諸主姬有孕者内宫中生男則殺其母〈宋書云閉其母於幽房今從宋略〉
　　七月或譛蕭道成有貳心於魏〈南齊書太祖紀云帝常嫌太祖非人臣相而民間流言蕭諱當為天子帝愈以為疑今從宋略〉
　　帝使吳喜賜道成酒〈南齊紀云太祖戎服出門遂即酌飲之喜還帝意乃解宋略云道成懼弗肯飲將出奔喜語以誠先為之酌於是喜得罪而道成被徴葢南齊書欲成太祖之美故云爾今從宋略〉八月魏顯祖傳位太子〈後魏天象志云上迫於太后傳位太子按馮太后若迫顯祖傳位當奪其大政安得猶總萬機今從帝紀〉
　　泰豫元年二月王景文飲藥而卒〈南史云帝使謂景文曰朕不謂卿有罪然吾不能獨死請子先之若使者有此語則坐客不容不知更終碁局又曰景文酌酒謂客曰此酒不可相勸自仰而飲之按焦度勸拒命必不對坐客言之何得死時客猶在坐也今從宋書〉
　　六月乙巳蒼梧王尊皇太后〈宋略本紀作癸未今從宋本紀〉