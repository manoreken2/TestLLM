欽定四庫全書
　　資治通鑑考異卷二十一
　　宋　司馬光　撰
　　唐紀十三
　　太和八年六月李中敏請斬鄭注〈新舊中敏傳皆云六年夏上此䟽今據開成紀事太和摧兇記皆云八年六月又中敏疏言申錫臨終按申錫去年七月卒若六年則申錫尚在今從開成紀事〉
　　王守澄薦季仲言〈舊傳李訓初名仲言居洛中李逢吉為留守思入相訓揣知其意即以竒計動之自言與鄭注善逢吉遺訓金帛珍寶數百萬令持入長安以賂注又曰初注構宋申錫事帝深惡之欲令京兆尹杖殺至是以藥稍効始善遇之獻替記曰先是上惡鄭注極甚嘗謂樞宻使曰卿知有善和端公無歎京兆尹懦弱不能斃於枯木開成紀事曰訓除名流象州㑹恩歸于東洛投謁諸處困之逢吉斥之不顧㑹鄭注賓副上黨路經東都一道投之廣以古今義烈披述衷欵注本兇邪趨而附之自此豁然相然諾情契稠疉及注徴赴闕訓隨而到京别第安置注因陳奏言訓文學優盛無比上納之太和八年三月以布衣在翰林注之援也甘露記曰訓為人長大美貌口辯無前常以英雄自任㑹鄭注介上黨出洛陽訓慨然太息曰當世操權力者齷齪苛細無足與言吾聞鄭注為人好義而求竒士且通於内官易為因縁乃往説之注見訓大驚如舊相識遂結為死交及注赴闕請訓行京師為卜居供給日夕往來乗間奏於上按實録去年九月李欵彈鄭注云前邠州行軍司馬今年九月庚申王守澄宣召鄭注到於浴堂門獻替記八年春暮上對宰臣歎天下無名醫便及鄭注精於服食或欲寘於伎術或欲令為神策判官注皆不願此職守澄遂託從諫奏為行軍司馬又云去嵗春夏李仲言猶䘮母已潛入城稱王山人兩度對於含元殿今年八月十三日欲與諫官至九月三日鄭注自絳州至便於宣徽對然則訓自去年已因注謁守澄得見上注今年暮春後方從昭義辟然則訓舊與注善去春已入長安見上非注赴昭義時始定交亦非去年十一月徴注於潞州又非訓隨注到京也今從實録獻替記〉
　　十二月史元忠為盧龍留後〈實録十一月鎮州奏幽州留後史元忠為瀛莫三軍逐出不知所在後不言元忠復歸幽州而至此有新命葢因莫州軍亂鎮州承傳聞之誤而奏之耳〉九年四月鄭注舉李欵自代〈甘露記曰時論或云欵外沽直名而隂事注按欵彈注之文皆訶其隱慝豈有於人如此而能陰與之合乎此皆當時庸人見注舉欵自代遂有此疑耳今不取〉路隋為鎮海節度使〈舊隋傳曰徳裕貶袁州長史隋不置奏狀始為鄭注所忌出鎮浙西按實録隋出鎮在徳裕貶前四日今不取〉
　　上與李訓鄭注宻謀誅宦官〈舊傳以為上出易義以示羣臣之時已與訓有誅宦官之謀按補國史云許康佐進新注春秋列國經傳六十卷上問閽弑吳子餘祭事康佐託以春秋義奥臣窮究未精不敢容易解陳後上以問李仲言仲言乃精為上言之上曰朕左右刑臣多矣餘祭之禍安得不慮仲言曰陛下留意於未萌臣願遵聖謀實録今年四月癸亥許康佐進纂集左氏傳三十卷五月乙巳朔以御集左氏列國經傳三十卷宣付史館然則上與訓謀誅宦官必在此際矣然文宗與訓語時宦官必盈左右恐亦未敢班班顯言如補國史所云也〉
　　七月貶李甘封州司馬〈舊傳曰鄭注入翰林侍講舒元輿既作相注亦求入中書甘昌言於朝云云貶封州按是時元輿未作相舊傳誤也〉
　　八月杖殺陳𢎞志〈舊傳李訓既秉權衡即謀誅内豎陳𢎞志自元和末負弑逆之名遣人封杖決殺按此時李訓未為相今從實録〉
　　九月丁卯李固言為山南西道節度使〈宋敏求宣宗實録曰固言性狷急無重望時訓注用事雖相之中實惡與宗閔為黨乃出為興元節度按固言鍛鍊楊虞卿獄宗閔由是罷相而固言代之豈得為宗閔黨也今從閒成紀事〉
　　鄭注為鳯翔節度使〈開成紀事注引舒元輿李訓俱擢相庭注自詣宰臣李固言求鳯翔節度固言剛勁不許唯王涯賈餗贊從其事九月二十五日紀事誤今從實録〉
　　十一月韓約奏甘露李訓奏未可遽宣布〈按訓與韓約共謀詐為甘露而自言恐非真瑞者葢欲使宦官盡往金吾覆視因伏兵誅之耳故二十二日令狐楚所草制書亦云兇渠仍請其覆視今從實録〉
　　張仲方權知京兆尹〈實録乙丑閤門使馬元䞇已宣授仲方京兆尹至此又言者葢當時止是口宣至此乃降敕耳〉
　　殺生除拜皆決於兩中尉〈皮光業見聞録曰崔慎由以元和元年登第至開成已入翰林因寓直之夕二更以來有中使宣召引入數重門至一處堂宇華煥簾幕俱垂見左右二廣燃蠟而坐謂慎由曰上不豫來已數日矣自登極後聖政多虧今奉太后中㫖命學士草廢立令慎由大驚曰某有中外親族數千口列在縉紳長行兄弟甥姪僅三百人一旦聞此覆族之言寧死不敢承命況聖上髙明之徳覆于八荒豈可輕議二廣黙然無以為對良久啓後戸引慎由至一小殿見文宗坐於殿上二廣逕登階而疏文宗過惡上唯俛首又曰不為此拗木枕措大不合更在此坐矣街談以好拗為拗木枕仍戒慎由曰事泄即是此措大也於是二廣自執炬送慎由出邃殿門復令中使送至本院慎由尋以疾出翰林遂金縢其事付𦙍故𦙍切於勦絶北司者由此也誅北司後𦙍方彰其事新傳曰慎由記其事藏箱枕間將歿以授其子𦙍故𦙍惡中官終討除之按舊傳崔慎由大中初始入朝為右拾遺貟外郎知制誥文宗時未為翰林學士葢崔𦙍欲重宦官之罪而誣之新傳承皮録之誤也〉
　　戊辰張仲清獻鄭注首〈據實録甲子已𫝊注首而開成紀事二十六日方下詔削官爵云鄭注初誅京師尚未知李潛用乙卯記亦云丁卯張仲清誘注而殺之與開成紀事同但開成紀事注傳云二十六日奏朝覲恐誤乙卯記注庚申入覲十九日也至扶風聞訓敗乃還似近之實録恐太在前新本紀云戊辰張仲清殺注今不書日以傳疑〉
　　十二月薛元賞杖殺神策軍將〈開成紀事以祕書少監王㑹為京兆尹按薛元賞已為京兆尹紀事誤〉
　　開成元年三月命京兆收𦵏王涯等十一人〈開成紀事云京兆薛元賞於城西張村葬涯等七人今從新𫝊〉
　　七月取李孝本二女入宫〈實録上云取孝本女二人入内下魏謩疏云取孝本次女一人入内所以如此不同者葢孝本二女皆籍沒在右軍先取長女入内謩不之知又取次女謩乃知之上疏故也〉
　　二年七月韋温罷太子侍讀〈舊傳曰兼太子侍讀每晨至少陽院午見太子温云云太子不能行其言温稱疾上不悅改太常少卿未幾拜給事中按温已為給事中乃兼太子侍讀舊傳誤今從新傳〉
　　三年正月楊嗣復李珏同平章事〈舊傳三年楊嗣復輔政薦珏以本官同平章事按珏與嗣復並命今從實録〉
　　五月詔停奏祥瑞〈實録初上謂宰臣曰嵗豐人安豈非上瑞宰臣因言春秋不書祥瑞上深然之遂有此詔補國史以為因杜琮進言今兼取之〉
　　十月太子永暴薨〈按文宗後見縁橦者而泣曰朕為天子不能全一子遂殺劉楚材等然則太子非良死也但宫省事祕外人莫知其詳故實録但云終不悛過是日暴薨〉
　　郭旼為邠寧節度使〈舊柳公權傳作皎按子儀子姪名皆連日旁今從實録〉十一月張元益出定州〈補國史曰易定張公璠卒三軍請公璠子元益繼統軍務公璠乃孝忠孫也公璠彌留之際誡元益歸闕三軍復効幽鎮魏三道自立連帥坐邀制命廟謀未決丞相衛公欲伐而克之貞穆公議未可興師且行弔贈禮追元益赴闕若拒命跋扈討之不遲上前𤣥陳短長未行朝典貞穆公有密疏進追元益詔意云敕張元益卿太祖孝忠功列鼎彛垂於不朽卿乃祖茂昭克荷遺訓不墜義風云云文宗覽詔意深叶睿謀詔下定州元益拜詔慟哭焚墨衰請死於衆三軍將士南向稽首蹈舞流涕扶元益就苫廬請監軍使幕府準諸道例各知留後公璠遂全家赴闕詔以神策軍使陳君實為帥所謂貞穆公者李珏也按實録璠定州衙將非孝忠孫又李徳裕此年不為相補國史葢傳聞之說不可據今從實録〉吐蕃彞泰贊普卒弟達磨立吐蕃益衰〈彞泰卒及達磨立實録不書舊傳續㑹要皆無之今據補國史〉
　　四年十一月上問周墀可方何主〈髙彦休唐闕史曰文宗開成後常鬱鬱不樂五年春風痺稍閒坐思政殿問周墀云云既而龍姿掩抑淚落衣襟汝南公俯伏嗚咽再拜而退自是復不視朝以至厭代按實録明年正月朔上不康不受朝賀四日帝崩恐非五年春今從新傳仍置於此〉回紇相掘羅勿借朱邪赤心兵殺彰信可汗國人立㕎馺特勒〈後唐獻祖紀年録曰開成四年回鶻大饑族帳離散復為黠戞斯所逼漸過磧口至於榆林天徳軍使温徳彞請帝為援遂帥騎赴之時胡特勒可汗牙帳在近帝遣使説回鶻相嗢沒斯為陳利害云云嗢沒斯然之決有歸國之約俄而回鶻宰相勿篤公叛可汗將圖歸義遣人獻良馬三百以求應援帝自天徳引軍至磧口援之為回鶻所薄帝一戰敗之進擊可汗牙帳胡特勒可汗勢窮自殺國昌因奏勿篤公為署颯可汗是嵗開成五年也文宗崩武宗即位遣嗣澤王溶告哀於回鶻使還始知特勒可汗易代按朱邪赤心若奏勿篤公為可汗安得因溶告哀始知易代乎此則自相違矣舊傳開成初其相有安允合者與特勒柴革欲簒薩特勒可汗可汗覺殺柴革及安允合又有回鶻相掘羅勿者擁兵在外怨誅柴革安允合又殺薩特勒可汗以盧級特勒為可汗新傳云開成四年其相掘羅勿作難引沙陀兵攻可汗可汗自殺國人立㕎馺特勒為可汗今從之〉
　　五年正月立潁王瀍為太弟〈唐闕史曰武宗皇帝王夫人者燕趙倡女也武宗為潁王獲愛幸文宗於十六宅西别建安王溶潁王瀍院上數幸其中縱酒如家人禮及文宗晏駕後宫無子所立敬宗男陳王年幼且病未任軍國事中貴主禁掖者以安王大行親弟既賢且長遂起左右神策軍及飛龍羽林驍騎數千衆即藩邸奉迎安王中貴遥呼曰迎大者迎大者如是者數四意以安王為兄即大者也及兵仗至二王宅首兵士相語曰奉命迎大者不言安潁孰為大者王夫人竊聞之擁髻褰裙走出矯言曰大者潁王也大家左右以王魁梧頎長皆呼為大王且與中尉有死生之契汝曹或誤必赤族矣時安王心云其次弟合立志少疑懦懼不敢出潁王神氣抑揚 --（『昜』上『旦』之『日』與『一』相連）隱于屏間夫人自後聳出之衆惑其語遂扶上馬戈甲霜擁前至少陽院諸中貴知已誤無敢出言者遂羅拜馬前連呼萬嵗尋下詔以潁王瀍立為皇太弟權勾當軍國事新后妃傳曰武宗賢妃王氏開成宋王嗣帝位妃陰為助畫故進號才人葢亦取於闕史也按立嗣大事豈容謬誤闕史難信今不取從文宗武宗實録〉
　　賜楊賢妃安王溶陳王成美死〈舊傳曰安王溶穆宗第八子母楊賢妃武宗即位李徳裕秉政或告文宗崩時楊嗣復以與賢妃宗家欲立安王為嗣故王受禍嗣復貶官按是時徳裕未入相今從武宗實録〉
　　敕大行以十四日殯成服〈武宗實録裴夷直上言伏見二日敕令有司以今月十四日攢斂成服按文宗以四日崩豈得二日遽有此敕必誤也〉
　　九月黠戞斯破回鶻〈李徳裕㑹昌一品集安撫回鶻制作紇吃斯又作紇扢斯今從徳裕㑹昌伐叛記杜牧集新舊傳實録〉
　　回鶻别將句録莫賀殺㕎馺〈舊傳作句録未賀今從新傳〉
　　十月劉沔屯雲迦闗〈新傳實録作雲伽闗今從一品集〉
　　十一月裴夷直坐漏名貶〈新傳曰武宗立夷直視冊牒不肯署今從武宗實録〉武宗㑹昌元年二月回鶻立烏希特勒為烏介可汗〈據伐叛記烏介立在二月今從之後唐獻祖紀年録曰王子烏希特勒者曷薩之弟胡特勒之叔為黠戞斯所廹帥衆來歸至錯子山乃自立為可汗二年七月冊為烏介可汗〉
　　三月誅劉𢎞逸薛季稜貶楊嗣復李珏〈舊紀開成五年八月十七日𦵏文宗于章陵知樞密劉𢎞逸薛季稜率禁軍䕶靈駕二人素為文宗奬遇仇士良惡之心不自安因是欲倒戈誅士良𢎞志鹵簿使王起山陵使崔鄲覺其謀先諭鹵簿諸軍是日𢎞逸季稜伏誅以楊嗣復為湖南觀察使李珏為桂管觀察使中丞裴夷直為杭州刺史皆坐𢎞逸季稜也賈緯唐年補録曰五年八月云是月誅樞密使劉𢎞逸薛季稜帝即位尤忌宦官季稜𢎞逸深懼之及將葬文宗於章陵聚禁兵欲議廢立賴山陵使崔鄲鹵簿使王起等拒而獲濟遂擒𢎞逸季稜殺之舊王起傳八月充山陵鹵簿使樞宻使劉𢎞逸薛季稜懼誅欲因山陵兵士謀廢立起與山陵使知其謀宻奏皆伏誅舊嗣復傳五年九月貶湖南明年誅季稜𢎞逸中人言二人頃附嗣復李珏不利於陛下武宗性急立命中使往湖南桂管殺嗣復與珏按去年八月若已誅𢎞逸季稜不當至此月始再貶嗣復等舊紀王起傳與嗣復傳自相違今從實録實録又曰時有再以其事動帝意者帝赫怒欲殺之中使既發雖宰相亦不知之戸部尚書判度支杜悰奔馬見徳裕云云舊嗣復傳曰宰相崔鄲崔琪等亟請開延英極言云云獻替記曰㑹昌元年三月二十四日遇假在宅向晩聞有中使一人向東一人向南處置二故相及裴夷直余遣人問鹽鐵崔相度支杜尚書京兆盧尹皆言聞有使去不知其故余遂草約奏狀二十五日早入中書崔相琪續至崔鄲次至陳相最後至己巳時矣余令三相㑹食自歸㕔寫狀進請開延英賜對進狀後更無報荅至午又自寫第二狀封進兼請得樞宻使至中書問有此事無樞宻使對曰向者不敢言相公既知只是一人嗣復李珏徳裕言此事至重陛下却不訪問便遣使去物情無不驚懼請附徳裕奏聖㫖若疑徳裕情故請先自逺貶唯此一事不可更行徳裕等至夜不敢離中書請早開延英賜對至申時報開延英余邀得丞相兩省官謂曰上性剛若有一人進狀伏問必不捨矣容徳裕極力救解繼於叩頭流血徳裕救不得他人固不可矣及召入延英殿徳裕率三相公立當御榻奏事嗚咽流涕云云上既捨之又令徳裕召丞郎兩省官宣示今從實録亦采獻替記〉
　　六月王哲諫建道場 --（『昜』上『旦』之『日』與『一』相連）受法籙坐貶〈實録道士趙歸真等八十一人於三殿建九天道場 --（『昜』上『旦』之『日』與『一』相連）帝親𫝊法籙右拾遺王哲上疏請不度進士明經為道士不從又上疏諫求仙事詞甚切直貶河南府士曹參軍舊紀以衡山道士劉𤣥靖為崇𤣥館學士令與趙歸真於禁中修法籙左補闕劉彦謨切諫貶彦謨河南府戸曹實録去年九月已命歸真建道場 --（『昜』上『旦』之『日』與『一』相連）親受法籙哲疏言王業之始不宜崇信過篤至此又有此事與舊紀劉彦謨事相類今從實録〉
　　八月張賈為巡邉使察回鶻情偽〈一品集賜嗢沒斯等詔曰天徳軍遞至覽所奉表又曰方圖鎮撫已命使臣今又知堅昆等五族深入陵虐可汗被害公主及新可汗播越它所特勒等相率遁逃萬里歸命又曰豈非欲討除外冦臣復本蕃又曰但縁未知指的難便聴從又曰又慮邉境守臣或懐疑阻又曰故遣張賈往安撫又曰秋熱然則詔下必在此際也〉
　　詔田牟約勒將士及雜虜毋犯回鶻〈舊紀八月烏介遣使告故可汗死部人推為可汗令奉公主南投大國時烏介至塞上嗢沒斯與赤心相攻殺赤心帥數千帳近西城田牟以聞烏介又令其相頡干迦斯表借天徳城乃乞糧儲牛羊詔王㑹李師偃往宣慰令放公主入朝賑粟二萬石舊徳裕傳曰開成末回鶻為黠戞斯所攻部族離散烏介奉大和公主南來㑹昌二年二月平於塞上遣使求助兵糧收復本國權借天徳軍田牟請以沙陀退渾諸部擊之下百寮議議者多云如牟之奏徳裕云云帝以為然許借米三萬石伐叛記曰㑹昌元年二月回鶻逺涉沙漠饑餓尤甚將金寶於塞上部落博糴糧食邉人貪其財寶生攘奪之心至其年秋城使田牟監軍韋仲平上表稱退渾党項與回鶻宿有嫌怨願出本部兵馬驅逐其時天徳城内只有將士一千人職事人居其半上令宰臣商量徳裕面奏云云八月二十四日請賜田牟仲平詔漢兵及蕃渾不得先犯回鶻語在㑹昌集奏狀中按舊紀實録皆采集衆書為之争前後多差互今從伐叛記一品集〉
　　閏月以穀二萬斛賑回鶻〈伐叛記云降使賜米二萬石尋人烏介至天徳按實録十一月初猶未知公主所在遣苗縝至嗢沒斯處訪問月末始云公主遣使言烏介可汗乞冊命及降使宣慰十二月庚辰制曰公主遣使入朝已知新立可汗寓居塞下宜令王㑹慰問仍賑米二萬石然則閏九月中烏介未至天徳徳裕但欲賑嗢沒斯等耳上雖許賜米而未遣使㑹聞烏介在塞下因遣王㑹并賜之二萬石耳非再賜也伐叛記終言其事非以閏九月中即降使賜米也〉
　　幽州軍殺陳行泰立張絳〈舊紀十月幽州雄武軍使張絳遣軍吏吳仲舒入朝言行泰慘虐請以鎮軍加討許之是月誅行泰遂以絳知兵馬事二年正月以絳知留後仍賜名仲武以兩人為一人誤也今從舊仲武傳伐叛記實録〉
　　十一月回鶻上表借振武一城〈新傳曰達干奉主來歸烏介怒擊達干殺之劫主南度磧進攻天徳城劉沔屯雲伽闗拒却之按烏介方倚唐為援豈敢攻天徳今從舊紀傳實録〉二年三月回鶻嗢沒斯殺赤心僕固〈伐叛記曰赤心宰相欲謀犯塞嗢沒斯先布誠於田牟然後誘赤心同謁可汗戮於可汗帳下赤心所領兵馬遂潰散東去歸投幽州一品集幽州紀聖功碑曰赤心怗力負氣潛圖厲階為嗢沒斯所紿誘以俱謁可汗戮於帳下其衆大潰東逼漁陽舊傳曰回鶻相赤心者與連位相姓僕固者與特那頡啜擁部衆不賓烏介赤心欲犯塞烏介遣其屬嗢沒斯先布誠於田牟然後誘赤心同謁烏介戮赤心於可汗帳下并僕固二人那頡戰勝全占赤心下士千帳東瞰振武大同據室韋黑沙榆林東南入幽州雄武軍西北界新傳曰嗢沒斯以赤心姦桀難得要領即宻約田牟誘赤心斬帳下按一品集賜可汗敕書雖云去嵗嗢沒斯已至近界今可汗既立彼乂降附然賜可汗書意又云嗢沒斯自本國破亡之初奔逆先至塞上不隨可汗公主已是二年是則嗢沒斯自有部衆雖遥降烏介身未嘗往也安得斬赤心僕固於可汗帳下乎且赤心若不賓烏介又安肯隨嗢沒斯同謁烏介乎葢嗢沒斯自惡赤心桀黠誘至已之帳下而殺之耳今從新傳又伐叛記嗢沒斯殺赤心於烏介至天徳下連言之舊傳亦然新傳在召諸道兵討烏介下按一品集據回鶻到横水柵未知是那頡特下為復是可汗遣來葢那頡特下脱勒字即那頡啜也然則虜犯横水在赤心死後故置於此〉
　　河東奏回鶻兵至横水〈實録苻澈奏回鶻掠横水事在正月李拭巡邉前按一品集此狀云宜宻詔劉沔忠順則狀必在李忠順鎮振武之後也葢澈在太原時奏之沔除河東後徳裕方有此奏故置於此〉
　　四月壬午李徳裕請加嗢沒斯官賞〈一品集異域歸忠傳序云二年四月甲申回鶻大特勒嗢沒斯率其國特勒宰相等内附而此四月十八日狀已言嗢沒斯送欵者葢温沒斯自欲誅赤心之時已送欵於田牟至二十日乃帥衆至天徳耳故其授左金吾大將軍制云屢獻欵誠布于邉將尋執反虜不遺君親戢其餒殍之徒曽靡秋毫之犯旋觀所履大節甚明葢回鶻亂亡嗢沒斯本與赤心等來歸唐而邉吏疑阻故赤心等怒欲犯塞而嗢沒斯先告邉吏誘赤心之衆東走而嗢沒斯帥其衆降唐也〉甲申嗢沒斯降〈一品集嗢沒斯特勒等狀五月四日上實録在五月丙申葢據奏到之日也今從歸忠傳序〉
　　五月張仲武大破那頡啜〈伐叛記曰仲武招降赤心下潰兵及可汗下部落前後三萬餘人分配諸道回鶻種族遂至寡弱新舊紀皆無仲武破回鶻事舊回紇傳曰仲武大破那頡之衆全收七千帳殺戮收擒老小共九萬人那頡中箭透駝羣潛脱烏介獲而殺之一品集幽州紀聖功碑曰公前後受降三萬人特勒二人可汗姊一人大都督外宰相四人其它禆王騎將不可備載諸書皆不言仲武破那頡啜月日故附於此〉
　　八月回鶻帥衆至雲州詔發陳許等兵屯太原〈實録六月回鶻冦雲州劉沔出太原兵禦之又云劉沔救雲州為回鶻所敗七月又云烏介過天徳至把頭烽突入大同川驅太原部落牛馬鼓萬轉戰至雲州新紀正月回鶻寇横水柵略天徳振武軍三月回鶻寇雲朔六月劉沔及回鶻戰于雲州敗績按一品集奏回鶻事宜狀臣等見楊觀説縁回鶻赤心下兵馬多散在山北恐與奚契丹室韋同邀截可汗所以未敢逺去今因賜仲武詔令諭以朝㫖縁回鶻曽有忠効又因殘破歸附國家朝廷事體須有存恤令奚契丹等與其同力討除赤心下散卒遣可汗漸出漢界免有滯留此狀雖無月日約須在楊觀自回鶻還赤心死那頡啜未敗前也又賜可汗書云一昨數使却回皆言可汗只待馬價及令交付之次又聞所止屢遷則是可汗邀求馬價而朝廷於此盡給之也又七月十九日狀云望賜可汗書得嗢沒斯表稱在本國之時各有本分馬其馬價絹並合治下請充進奉以可汗本國殘破久在邉陲此已量與嗢沒斯優當其嗢沒斯以下本分馬價絹便賜可汗然則給其馬價必在七月十九日前當是時回鶻必未冦雲州敗劉沔突入大同川掠太原牛馬故朝廷曲循其所求欲其早離塞下北去尚未有攻討之意也乂實錄八月壬戌朔李徳裕奏請遣石雄斫營取公主擒可汗戊辰乂奏斫營事令且住辛未詔發陳許徐汝襄陽兵屯太原振武天徳救援按一品集徳裕論討襲回鶻狀云臣頻奉聖㫖縁回鶻漸逼杷頭烽早須討襲臣比聞戎虜不解攻城只知馬上馳突臣料必無遊奕伏道又不㑹斫營儻令石雄以義武馬軍兼退渾馬騎精選步卒以為羽翼銜枚夜襲必易成功狀無月日實錄據七日狀云今月一日所商量石雄斫營事望且令駐故置之朔日耳此時猶云漸逼杷頭烽則是尚未知過杷頭烽南也又八月七日論回鶻事宜狀云回鶻自到杷頭烽北已是數旬奏報寂然更無侵軼察其情狀只與在天徳振武界首不殊臣等今月一日所商量石雄斫營事望且令住更審𠉀事勢據此狀意則是殊未知可汗深入犯雲州也又八月十日請發陳許等兵狀云臣等昨日已於延英面奏請太原振武天徳各加兵備請更徴發陳許徐汝襄陽等兵至河冰合時深慮可汗突出過河兼與吐蕃連結則為患不細深要防虞其所徴諸道兵恐不可停須令及冰未合前各到所在然則回鶻突入大同川犯雲州必在八月之初一日七日猶未知九日始奏到故議發兵守備驅逐實録新紀皆誤今從舊紀〉丁丑賜嗢沒斯及其弟等姓名〈舊紀六月嗢沒斯等至京師制以嗢沒斯充歸義軍使賜姓名李思忠以回鶻宰相受邪勿為歸義軍副使賜姓名李𢎞順舊回鶻傳曰二年冬三年春回鶻七部共三萬衆相次降於幽州詔配諸道有嗢沒斯受邪勿等諸部降振武皆賜姓李氏及名思忠思貞思義今從實録〉
　　遣石戒直還國賜可汗書〈舊紀此詔在劉沔張仲武為招討使下按一品集八月十八日狀兩日來臣等竊聞外議云石誡直久在京城事無巨細靡不諳悉昨縁收入鴻臚懼朝廷處置因求奉使意在脱身又云石誡直先有兩男逃走必是已入回鶻料其此去豈肯盡心伏望速詔劉沔所在勒回然則遣石誡直賜可汗書必在此狀之前未知後來果曽勒回否也〉
　　十二月吐蕃來告達磨贊普之䘮〈實録丁卯吐蕃贊普卒遣使告䘮廢朝三日贊普立僅三十餘年有心疾不知國事委政大臣焉命將作少監李璟為弔祭使據補國史彞泰卒後又有達磨贊普此年卒者達磨也文宗實録不書𢑴泰贊普卒舊傳及續㑹要亦皆無達磨新書據補國史疑文宗實録闕略故它書皆因而誤𢑴泰以元和十一年立至此二十七年然開成三年已卒達磨立至此五年而實録云僅三十年亦是誤以達磨為𢑴泰也〉
　　洛門川討擊使論恐熱〈補國史曰恐熱姓末名農力吐蕃國灋不呼本姓但王族則曰論官族則曰尚其中字即蕃號也熱者例皆言之如中華呼郎〉