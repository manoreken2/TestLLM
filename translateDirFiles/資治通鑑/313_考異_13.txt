欽定四庫全書
　　資治通鑑考異卷十三
　　宋　司馬光　撰
　　唐紀五
　　開元十年八月杖裴景仙流嶺南〈實錄初云上令集衆殺之李朝隠執奏又下制云集衆決殺朝隠又奏乃流嶺南葢本欲斬之也〉
　　楊思勗討梅叔焉〈舊紀云八月丙戌按八月庚子朔無丙戌思勗傳云首領梅𤣥成自稱黒帝與林邑眞臘國通謀䧟安南府今從本紀〉
　　十一年五月陸堅欲奏罷麗正供給〈舊傳作徐堅今從集賢注記〉十一月戊寅祀南郊〈實錄癸酉日長至戊寅祀南郊唐厯戊寅冬至祀南郊按長厯去年閏五月來年閏十二月唐厯近是〉
　　十二月王晙坐黨引疎族貶蘄州刺史〈舊傳云上親郊祀追晙赴京以會大禮晙以時屬冰壯恐虜騎乗隙入冦表辭不赴手敕慰勉仍賜衣一副會許州刺史王喬家奴告喬與晙潜謀構逆敕侍中源乾曜中書令張説鞫其狀晙既無反狀乃以違詔追不到罪之今從實録〉
　　十二年四月壬寅敕宗室旁繼為嗣王者並令歸宗〈舊紀在癸卯今從實錄〉
　　岳臺晷長一尺五寸微彊〈新志云浚儀岳臺晷尺五寸三分今從僧一行大衍厯議及舊志〉
　　十一月上御馬登泰山〈實録唐厯統紀皆云備法駕登泰山開天傳信記云上將封泰山益州進白騾上親乗之不知登降之倦纔下山無疾而殪諡曰白騾將軍按泰山非法駕可登白騾近恠今從舊志〉
　　張萬嵗掌國馬〈統紀云萬嵗三代典羣牧恩信行隴右故隴右人謂馬嵗為齒為張氏諱也按公羊傳晉獻公謂荀息曰吾馬之齒抑已長矣然則謂馬嵗為齒有自來矣〉
　　十四年正月以東華公主妻李邵固〈東華出降實録在三月壬子於此終言之〉
　　二月己酉遣楊思勗討梅大海等〈舊紀作庚戌朔今從實錄〉
　　四月上欲以武惠妃為后或上言諫〈唐會要云侍御史潘好禮聞上欲以惠妃為皇后進疏諫曰臣甞聞禮記曰父母之讐不可共戴天公羊傳曰子不復父讐不子也昔齊襄公復九代之讐丁蘭報木母之怨陛下豈得欲以武氏為國母當何以見天下之人乎不亦取笑於天下乎又惠妃再從叔三思再從父延秀等並干紀亂常遞窺神器豺狼同穴梟獍共林且匹夫匹婦欲結髮為夫妻者尚相揀擇況陛下是絫聖之貴天子之尊乎伏願詳察古今鍳戒成敗愼擇華族之女必在禮義之家稱神祇之心允億兆之望又見人間盛言尚書右丞相張説自被停知政事之後毎諂附惠妃欲取立后之功更圖入相之計伏願杜之於將漸不可悔之於己成且太子本非惠妃所生惠妃復自有子若惠妃一登宸極則儲位實恐不安古人所以諫其漸者良為是也昔商山四皓雖不食漢庭之祿尚能輔翊太子況臣愚昧職忝憲府蘇冕駁曰此表非潘好禮所作且好禮先天元年為侍御史開元十二年為温州刺史致仕表是十四年獻而云職忝憲府若題年恐錯則武惠妃先天元年始年十四王皇后有寵未衰張説又未為右丞相竟未知此表是誰獻之今去其名也〉
　　十月庚申上幸汝州廣成湯〈令狐恒代宗實錄云上以開元十四年十月十三日生時𤣥宗幸汝州之温湯有望氣者云宫中有天子氣𤣥宗即日還宫是夜代宗降誕按𤣥宗實錄此月十六日庚申始幸温湯己巳乃還宫與代宗實錄不同舊紀云十二月十三日生舊后妃傳章敬皇后吳氏坐父事没入掖庭開元二十三年𤣥宗幸忠王邸見王服御蕭然傍無媵侍命將軍髙力士選掖庭宫人以賜之而吳后在籍中明年生代宗皇帝十八年薨按代宗此年生而云二十三年以吳后賜忠王十八年薨葢誤以十三年為二十三年也次栁氏舊聞肅宗在東宫為李林甫所構勢幾危者數矣無何鬚𩯭斑白甞早朝上見之愀然曰汝歸第吾當幸汝及上至顧見宫庭殿宇皆不洒掃而樂器塵埃左右使令無有妓女上為之動色使力士詔掖庭按籍閱視得三人乃以賜太子而章敬吳皇后在選中生代宗按開元二十三年李林甫初為相二十五年廢太子瑛二十六年乃立肅宗為太子天寶五年李林甫始構韋堅之獄舊聞所記事皆虚誕年月不合新書后妃傳全取之今皆不取〉
　　十五年正月王君㚟勒兵躡吐蕃〈吐蕃傳云君㚟畏其鋒不敢出今從君㚟傳〉
　　君㚟破吐蕃後軍〈君㚟傳曰十六年冬吐蕃大將悉諾邏帥衆入㓂大斗谷乂移攻甘州焚燒市里而去君㚟襲其後敗之於青海之西據實錄及吐蕃傳入冦在十四年冬此云十六年冬誤也〉九月回紇殺王君㚟〈舊傳云回紇既殺君㚟上命郭知運討逐按知運九年已卒君㚟代鎭涼州舊傳誤也〉
　　十六年廣州獠馮璘等反命楊思勗發桂州及嶺北近道兵討之〈本紀作馮仁智今從思勗傳〉
　　七月張忠亮大破吐蕃〈實錄唐厯蕭嵩傳作張志亮今從舊本紀吐蕃傳〉十月己卯幸温泉己丑還宫〈實錄十二月丁卯又云幸温泉宫不言其還唐厯丁卯幸温泉丁丑還宫按此月已幸温泉恐重複不取〉
　　十七年八月癸亥上以生日宴百官〈實錄云癸亥朔按長厯是月己未朔癸亥五日也顧況歌曰八月五夜佳氣新昭成太后生聖人實錄誤也〉
　　九月宇文融貶汝州刺史〈舊傳曰殿中侍御史李宙驛召禕將下獄禕既申訴得理融坐阿黨李宙貶今從唐厯〉
　　十月又貶平樂尉〈唐厯云裴光庭等諷有司劾之積其𧷢鉅萬計舊傳曰裴光庭時兼御史大夫又彈融交遊朋黨及男受𧷢等事今從實錄統紀人唐厯云十月乙未按長厯十月戊午朔無乙未今從統紀〉
　　十八年正月〈實錄云癸酉上御含元殿受朝賀按長厯星月丙戌朔無癸酉實錄此年事與本紀唐厯統紀皆不同正月甲子全差誤疑本書闕亡後人附益之新紀止據舊紀全不取此年實錄又云丁巳新迎氣於東郊下制十八年正月五日以前天下囚徒常赦所不免者咸赦放之按是月無丁巳諸書及會要皆無十八年親迎氣事唐厯在二十六年正月七日丙子統紀在二十六年正月實錄二十六年正月丁丑又載迎氣大赦其制文推恩大略與此年相似或者實錄誤重出於此今不取〉
　　四月〈實錄云乙巳駕幸温泉宫丁未至自温泉宫按長厯是月乙夘朔無乙巳丁未舊紀唐厯亦無幸温泉事今不取〉
　　六月〈唐朝年代記云初裴光庭娶武三思女髙力士私焉光庭有吏材力士為之推轂因以入相時彦鄙之宋璟王晙酒後舞回波樂以為戯謔光庭患之乃奏天下三十餘州缺刺史升平日久人皆不樂外官請重臣兼外官領刺史以雄其望於是擬璟揚 --（『昜』上『旦』之『日』與『一』相連）州晙魏州陸象先荆州凡十餘人蕭嵩執奏天下務重實賴舊臣宿德訪其得失今盡失之則朝廷空矣上乃悟遂止按實錄是嵗閏六月以太子少保陸象先兼荆州長史璟晙未甞除外官今不取〉
　　烏承玼破可突干於捺禄山〈韓愈烏氏先廟碑云尚書諱承洽開元中管平盧先鋒軍屢破奚契丹從戰捺祿走可突干新傳云承玼開元中與族兄承恩皆為平盧先鋒沈勇而決號轅門二龍據此則承玼承洽一人也今從新書〉
　　十月吐蕃遣論名悉獵入貢〈實錄十九年七月癸巳吐蕃遣其大臣名悉獵來朝請固和好之約且獻書云云按長厯十九年七月丁未朔無癸巳今從唐厯舊本紀吐蕃傳〉
　　十九年正月壬戌王毛仲貶瀼州别駕〈實錄十八年六月乙丑王毛仲貶瀼州按唐厯統紀舊紀毛仲貶皆在十九年正月今從之〉
　　辛未遣崔琳使吐蕃金城公主求書〈實錄十八年七月壬申敕遣崔琳充入吐蕃使癸未命有司寫毛詩禮記等賜金城公主于休烈諌丁亥以崔琳為御史大夫八月辛卯降書與吐蕃按吐蕃傳此年十月論名悉獵至京師本紀唐歴皆同十九年正月辛未乃遣崔琳報使二月甲午以琳為御史大夫三月乙酉琳使于吐蕃金城公主因名悉獵請書于休烈乃諫實錄皆誤在前年七月八月按七月癸丑朔亦無丁亥〉
　　二十年二月己巳信安王禕等大破奚契丹〈唐歴作庚午今從實錄〉
　　二十一年正月遣大門藝討勃海王武藝〈新書烏承玼傳云可突工殺其王邵固降突厥而奚亦亂是嵗奚契丹入寇詔承玼擊之破於捺禄山乂云勃海大武藝引兵至馬都山屠城邑承玼窒要路塹以大石亘四百里於是流民得還土少休脱鎧而耕嵗省度支運錢按韓愈為烏重𦙍作廟碑叙重𦙍父承洽云屢破契丹從戰捺祿走可突千勃海上至馬都山吏民逃徙失業尚書領所部兵塞其道塹原累石綿四百里深髙皆三丈冦不得進民還其居嵗罷運錢三千萬疑新書約此碑作承玼傳按新舊帝紀及勃海傳皆無武藝入寇至馬都山事或者韓碑云走可突干勃海上至馬都山謂破走可突干勃海上追之至馬都山百二十二里郭英傑與可突干戰都山然則都山蓋契丹之地也吏民逃徙失業蓋因可突干入寇而然與上止是一事新書承之致誤然未知新書承玼傳中餘事别據何書〉
　　二十二年正月己丑至東都〈唐紀二十六日戊子至東都己丑張九齡至自韶州今從實錄〉
　　四月李林甫為黄門侍郎〈舊傳云初侍中裴光庭妻武三思女詭譎有材略與林甫私中官髙力士本出三思家及光庭卒武氏銜哀祈於力士請林甫代其夫位力士未敢言𤣥宗使中書令蕭嵩擇相嵩久之以右丞韓休對𤣥宗然之乃令草詔力士遽漏於武氏乃令林甫白休休既入相甚德林甫與嵩不和乃薦林甫堪為宰相惠妃陰助之因拜黄門侍郎𤣥宗眷遇益深按光庭妻一寡婦耳豈敢遽引所私代其夫為相韓休正直雖得林甫先報必不至薦之為相今不取〉
　　六月張守珪大破契丹〈實錄守珪大破林胡按會要契丹事二十二年守珪大破之葢實錄以契丹即戰國時林胡地故云然〉
　　七月裴耀卿為江淮河南轉運使〈舊紀云充江淮以南回造使今從舊食貨志〉
　　八月耀卿運米省僦車錢三十萬緡〈舊志云四十萬貫今從耀卿傳舊志又云明年耀卿拜侍中蕭炅代焉按耀卿二十一年建此議今年為侍中始置河陰倉後三年方見成效則非作侍中時解此職也〉
　　十二月張守珪斬契丹王屈烈及可突干傳首〈舊守珪傳屈烈作屈刺契丹傳來年正月傳首今從實錄〉
　　牙官李過折〈舊契丹傳作遇折今從實錄及守珪傳〉
　　突厥毗伽可汗卒子伊然立尋卒弟登利可汗立〈舊傳伊然立詔宗正卿李詮弔祭冊立伊然為立碑廟無幾伊然病卒又立其弟為登利可汗按張九齡集校登利可汗書云今又遣從叔金吾大將軍佺弔祭又云建碑立廟貽範紀功然則告䘮時登利己立矣實錄詮亦作佺〉二十三年正月李過折檢校松漠州都督〈實錄云同幽州節度副大使舊傳云授特進檢校松漠州都督按過折雖有功唐未必肯使為幽州節度使今從舊傳〉
　　元德秀遣樂工歌于蒍〈明皇雜錄作于蒍新傳作干蒍干未詳其義今從雜錄〉閏月壬午朔日有食之〈舊紀作十一月壬申朔按長厯十一月壬子朔今從實錄唐厯〉十二月冊楊𤣥琰女為壽王妃〈實錄載冊文云𤣥璬長女按陳鴻長恨歌傳云詔髙力士潜搜外宫得楊𤣥琰女於壽邸舊楊貴妃傳云𤣥琰女早孤養於叔父𤣥璬又云或奏𤣥琰女容色冠代宜䝉召見時妃衣道士服號太眞新傳云始為夀王妃云云遂召内禁中即為自出妃意者匄籍女官號太眞更為夀王娶韋昭訓女而太眞得幸舊史蓋諱之耳〉
　　契丹王過折為其臣涅禮所殺〈舊傳云過折為可突干餘黨泥裏所殺不云朝廷如何處置泥裏今據張九齡集有此賜契丹都督涅禮敇又有賜張守珪敇云涅禮自擅難以義責而未有名位恐其不安卿可宣示朝旨使知無它也葢泥裏即涅禮也〉
　　二十四年二月庚申更皇子名〈舊紀唐厯二十三年七月皇子太子諸王皆改名今從實錄〉
　　四月張九齡請誅安祿山〈𤣥宗實錄四月辛亥張守珪奏祿山統戎失律挫敗軍威請依軍法斬決許之祿山臨刑抗聲言曰兩蕃未和忍殺壯士豈為大夫謀也守珪以祿山常㨗於擒生聞其言遂捨之以聞肅宗實錄云祿山為互市牙郎盜羊事𤼵守珪怒追捕至欲擊殺之祿山大呼曰大夫不欲滅奚契丹兩蕃邪而殺壯士守珪奇其皃壯其言遂釋之姚汝能作祿山事迹其盜羊事與肅宗實錄同又云二十一年守珪令祿山奏事中書令張九齡見之謂侍中裴光庭曰亂幽州者此胡也又云二十四年祿山為平盧將討奚契丹失利守珪奏請斬之九齡批曰穰苴出軍必誅莊賈孫武行令亦斬宫嬪守珪軍令若行祿山不宜免死𤣥宗惜其勇鋭但令免官白衣展効九齡執奏請誅之𤣥宗曰卿豈以王夷甫識石勒便臆斷祿山難制邪竟不誅之孫樵作西齋錄其序曰張守珪以安祿山叛者何貸刑咈教稔禍階也祿山乃張守珪部將常犯令張曲江令守珪斬之不從果使亂天下故書曰張守珪以安祿山叛舊張九齡傳云張守珪以禆將安祿山討奚契丹敗衂執送京師請行朝典九齡奏劾曰穰苴出軍必誅莊賈孫武教戰亦斬宫嬪守珪軍令必行祿山不宜免死上特捨之九齡奏曰祿山狼子野心面有逆相臣請因罪戮之冀絶後患上曰卿勿以王夷甫知石勒故事誤害忠良遂放歸藩新傳語裴光庭事如事迹執送京師事如舊傳舊祿山傳盜羊事如事迹而無失利請斬事新傳亦然舊傳仍云二十年守珪為幽州節度使祿山盜羊事覺按裴光庭二十一年卒是年冬九齡乃為相云與光庭語誤也孫樵云曲江令守珪斬之尤為失實實錄二十一年守珪猶在隴右與吐蕃立分界碑未至幽州舊傳云二十年為節度亦誤也按祿山若始為互市牙郡守珪安能知其終亂天下釋而不殺孫樵豈得遽以叛罪加之邪若如舊九齡傳守珪執送京師𤣥宗自赦之則守珪何罪而時人咎之也若謂盜羊䘮師兩次當死則祿山豈秖用辭而得免兩死邪若如𤣥宗實錄守珪奏請行法得報聽許感其一言輙捨之則守珪必不敢輕易反覆如此且九齡何從得見其面而云面有逆相邪若云守珪未嘗奏請行法則張九齡集有賜守珪敕云祿山等輕我兵威曽不審料致令損失宜其就誅卿既行之軍法合爾又賜平盧將士敕云安祿山之誅縁輕敵太過勿因此畏懦致失後圖是當時曽許之行誅矣若云守珪自捨之非𤣥宗意則又賜守珪敕云祿山勇而無謀遂至失利衣甲資盗挫我軍威論其輕敵合加重罪然初聞勇鬭亦有誅殺又寇戎未滅軍令從權故不以一敗棄之將欲收其後効也不行薄責又無所懲宜且停官令白衣將領卿更審量本狀亦任隨事處之今以諸書參考葢祿山失律守珪奏請行法故前敕云卿既行之軍法合爾又云祿山之誅縁輕敵太過似謂守珪已誅之矣既而守珪感其所言惜其驍勇欲殺則不忍欲捨則先已奏聞且恐不能厭服將士之心或者報許之敇未到故執送京師使上自裁之冀上見其材力而赦之亦猶陳平執樊噲衛青囚蘇建耳上因是欲赦之而九齡執奏云守珪軍令若行祿山不宜免死是并劾守珪不斷於閫外乃更執以諉上之辭也九齡因此見之而云面有逆相上終欲赦之故九齡不得已草敕云卿更審量本狀隨事處之守珪得此敕即捨之以聞如此則與𤣥宗實錄相應而於人情差似相近〉
　　史𡨧干與安祿山先後一日生〈舊傳云思明除日生祿山元日生按祿山事迹天寶十載正月二十日上及貴妃為祿山作生日今不取〉
　　十月帝欲以牛仙客為尚書張九齡執不可李林甫言九齡不達大體〈舊林甫傳曰林甫以九齡言告仙客仙客翌日見上泣讓官爵按時不聞仙客在京今從唐厯〉
　　十一月李林甫日夜短九齡於上上浸疎之〈明皇雜錄云林甫請見屢陳仙客實封九齡頗懐誹謗于時方秋上命髙力士以白羽扇賜之九齡惶恐作賦以獻新傳亦云然按實錄仙客加實封在十月而九齡集白羽扇賦序云開元二十四年夏盛暑奉敇使大將軍髙力士賜宰相白羽扇九齡與焉竊有所感立獻賦云云敇報曰朕頃賜羽扇聊以滌暑佳彼勁翮方資利用與夫棄捐篋笥義不同也然則上以盛夏遍賜宰臣扇非以秋日獨賜九齡但九齡因此獻賦自寄意耳〉
　　牛仙客同三品遥領朔方節度使〈唐厯曰宰相遥領節度自仙客始按蕭嵩已遥領河西非始此〉
　　補闕杜璉〈唐厯作杜涏今從新書〉
　　二十五年四月周子諒彈牛仙客杖流瀼州死〈舊紀云子諒以妄陳休咎於朝堂決殺實錄此月則云子諒彈奏仙客非才引妖䜟為證上怒召入禁中責之左右拉者數四氣絶而蘇及仙客傳則云子諒竊言於御史大夫李適之曰牛仙客不才濫登相位大夫國之懿親豈得坐觀其事適之遽奏子諒之言上大怒廷詰子諒子諒詞窮於朝堂決杖配流瀼州行至藍田死舊仙客傳亦然今從此月實錄及舊紀栁宗元周君墓碣云有唐貞臣汝南周氏諱某字某乂曰在天寶年有以諂諛至相位賢臣放退公為御史抗言以白其事得死于墀下宗元集此碣雖無名字然其事則子諒也云在天寶年誤矣〉楊洄譖太子瑛鄂王瑶光王琚構異謀〈新傳曰二十五年洄復構瑛瑶琚與妃之兄薛鏽異謀惠妃使人詭召太子二王曰宫中有賊請介以入太子從之妃白帝曰太子二王謀反甲而來帝使中人視之如言遽召宰相林甫議答曰陛下家事非臣所宜豫帝意決乃廢瑛等按瑛等與惠妃相猜忌已久雖承妃言豈肯遽被甲入宫乂按廢太子制書云䧟元良於不友誤二子於不義不言被甲入宫也葢洄譛瑛等云欲害夀王瑁耳今從舊傳但云潜構異謀〉
　　瑛等皆廢為庻人〈獨孤及作裴稹行狀云公為起居郎三庻人以罪廢夀王以母寵子愛議者頗有奪宗之嫌道路憫黙朝野疑懼公乃從容請間慷慨獻諫上述新城之殷鍳下陳戾園之元龜謂興亡之由在廢立之地天子感悟改容以謝因詔以給事中授公公曰陛下絶招諫之路為日固久今臣一言而荷殊寵則言者衆矣何以錫之上善其敏而多其讓乃止不拜尋除尚書祠部員外郎按稹光庭之子當是時周子諒杖死張九齡逺貶稹若敢為太子直寃則聲振宇宙豈得湮没無聞而諸書皆不言此事葢出及之虚美耳〉
　　七月徐嶠奏鵲巢大理樹〈舊紀作徐岵今從刑法志通典〉
　　賜李林甫爵晉公牛仙客豳公〈實錄七月戊寅有司奏囚減少上歸美宰臣制口斷獄五十殆至無刑遂封二人又十月丙午上因聽政問京城囚徒有司奏有五十人怡然有喜色下制曰日者叢棘之地烏鵲來巢今結諸刑名纔逾五十其刑部侍郎鄭少微等各賜中上考二者未詳其為一事二事今從舊紀〉
　　太常博士王璵〈舊傳不言璵鄉里世系新傳云方慶六世孫又新舊傳皆云抗疏請置春壇因遷太常博士不知其本何官也新表王方慶五世孫璵相肅宗按方慶長安二年卒距此才三十六年不應已有五世六世孫能上疏恐璵偶與之同名實非也今不取〉
　　二十六年三月以吐蕃新城為威戎軍〈舊傳作威武軍今從實錄〉五月髙力士言但推長而立〈統紀叙力士語云但從大枒注謂肅宗也大枒語不可曉今從新傳〉
　　六月王昱為劒南節度使〈舊傳作王昊今從實錄唐歴〉
　　突騎施莫賀達干都摩度〈會要作莫賀咄達干今從實錄新傳作都摩支今從實錄舊傳〉
　　爾微特勒據怛邏斯城〈唐厯作恒邏斯今從實錄〉
　　七月己巳冊太子〈元載肅宗實録云二十七年七月壬辰行冊禮今從𤣥宗實錄〉九月王昱為吐蕃所敗死者數千人〈舊傳將士數萬人皆没于賊今從實錄〉
　　六詔䝉舍䝉越越析浪穹㨾備越澹〈新書六詔曰䝉巂越析浪穹邆賧施浪䝉舍今從竇滂雲南别錄〉
　　細奴邏生邏盛邏盛生盛邏皮盛邏皮生皮邏閤〈新傳云䝉氏父子以名相屬細奴邏生邏盛炎邏盛炎生炎閤武后時邏盛炎身入朝妻方娠生盛邏皮喜曰我又有子雖死唐地足矣炎閤立死開元時弟盛邏皮立生皮邏閤授特進封臺登郡王炎閤未有子時以閤羅鳳為嗣及生子還其宗而名承閤遂不改按邏盛炎之子名盛邏皮豈得云以名相屬既有炎閤豈得云我又有子雖死唐地足矣今從舊南詔傳及楊國忠傳雲南别錄又舊南詔傳閤皆作閣今從新傳〉
　　二十八年三月葢嘉運請立阿史那昕為十姓可汗從之〈舊傳云嘉運欲立懐道之子昕為可汗以鎭撫之莫賀達干不肯曰討平蘇祿本是我之元謀若立史昕為主則國家何以酬賞於我乃不立史昕便令莫賀達干統衆二十七年嘉運詣闕獻俘仍令將吐火仙獻于太廟會要二十九年以斛瑟羅之孫懐道之子昕為可汗遣兵送之天寶元年昕至碎葉西南俱南城為莫賀吐達干所殺三年安西節度使馬靈詧斬之更立其酋長為伊地氷里骨咄祿毗伽可汗按實錄開元二十八年三月甲寅葢嘉運俘吐火仙來獻四月辛未冊十姓可汗阿史那昕妻李氏為交河公主十二月乙卯突騎施可汗莫賀達干率其妻子及纛官首領百餘人内屬初莫賀達干與烏蘇萬洛扇誘諸蕃叛于我上命葢嘉運宣恩招諭皆相率而降新傳云達干不肯立昕即誘部落叛詔嘉運招諭乃率妻子等降遂命統其衆後數年復以昕為可汗遣兵護送昕至俱蘭城為莫賀咄所殺莫賀咄自為可汗安西節度使央䝉靈詧誅斬之若如舊傳所言嘉運便以莫賀達干為可汗統衆則莫賀不應復叛且立可汗當須朝廷冊命嘉運豈得擅立於塞外也若未以為可汗則實錄十二月不應謂之突騎施可汗莫賀達干也若如會要所言二十九年始立昕為可汗則實錄二十八年四月不應已謂昕為十姓可汗也葢嘉運既平突騎施即奏立昕為十姓可汗故莫賀達干不服而叛明皇乃以莫賀達干為小可汗止統突騎施之衆使嘉運招諭之故來降然昕為十姓可汗兼統諸部故明皇遣兵送之而為莫賀達干所殺事或然也但實錄脱略疑不敢質故略采諸書所見存其梗槩書之〉
　　二十九年六月臧希液破吐蕃〈舊傳作盛希液今從唐厯〉
　　七月突厥骨咄葉護自立為可汗〈舊傳云左殺自立為烏蘇米施可汗唐厯新傳皆云判閼特勒子為烏蘇米施可汗天寶初立今從之〉
　　八月安祿山為營州都督平盧軍使〈實錄此年八月乙未以幽州節度副大使安祿山為營州刺史充平盧勃海黒水軍使舊紀幽州節度副使安祿山為營州刺史平盧軍節度副使會要二十八年王斛斯為平盧節度使遂為定額按舊傳禄山自平盧兵馬使為平盧軍使葢以平盧兵馬使帶幽州節度副使之名耳實錄大衍字也天寶元年始以平盧為節度會要誤也〉
　　天寶元年正月州三百三十一〈舊紀云三百六十二按地理志開元二十八年州府三百二十八至此才二年不應遽增三十餘州今從唐厯會要統紀〉
　　鎭兵四十九萬〈此兵數唐厯所載也舊紀是嵗天下健兒團結彍騎等總五十七萬四千七百三十三此葢止言邊兵彼并京畿諸州彍騎數之耳〉
　　四月𤼵兵嗣阿史那昕至俱蘭城〈會要作俱南城胡語不明耳〉八月王忠嗣盛兵磧口〈新舊書忠嗣傳皆曰是嵗忠嗣北伐與奚怒皆戰于桑乾河三敗之大虜其衆又曰明年再破怒皆及突厥之衆自是塞外晏然按朔方不與奚相接不知所云奚怒皆何也今闕之〉
　　阿布思葛臘哆等來降〈實錄舊紀皆云突厥阿布思及黙啜可汗之孫登利可汗之女與其黨屬來降唐厯云烏蘇米施可汗遁逃其西葉護阿布思及毗伽可汗可敦男西殺葛臘哆率其部千餘帳來降舊王忠嗣傳云三部落攻米施可汗走之忠嗣因出兵伐之取其右廂而歸其西葉護及毗伽可敦男西殺葛臘哆率其部落十餘帳入朝突厥傳云西殺妻子及黙啜之孫勃德支特勒毗伽可汗女大洛公主伊然可汗小妻余塞匐登利可汗女余燭公主及阿布思頡利𤼵等並帥其部衆相次來降今參取用之〉九月辛亥宴突厥降者〈本紀作辛卯按長厯是月癸卯朔無辛卯唐厯云九日辛卯亦誤也〉
　　十二月回紇骨力裴羅入貢〈舊傳云天寶初其酋長葉護頡利吐𤼵遣使入朝封奉義王唐厯天寶三載突厥拔悉蜜可汗又為囬紇葛邏祿等部落襲殺之立回紇為主是為骨咄祿毗伽闕可汗遣使立為奉義王乂加懐仁可汗新突厥傳云回紇葛邏祿殺拔悉蜜可汗奉回紇骨力裴羅定其國是為國咄祿毗伽闕可汗按奉義王懐仁可汗是一人而新突厥回紇傳其名不同然新傳自吐迷度以來世系皆可譜今從之〉
　　二年十月戊寅幸温泉乙卯還宫〈舊紀十月戊寅幸温泉宫十一月乙卯還宫與實錄同十二月戊申又幸温泉宫丙辰還宫實錄無按十二月丙寅朔無戊申丙辰唐厯十一月戊申幸温泉宫丙辰還京乂與實錄本紀不同今皆不取〉
　　三載五月夫䝉靈詧斬莫賀達干〈會要作馬靈詧今從實錄〉
　　更請立伊里底蜜施骨咄祿毗伽〈會要作伊地米里骨咄祿毗伽今從實錄〉四載六月蕭炅引吉温為灋曹〈唐厯云温聮按大獄倚灋附邪以出入人命者凡十餘年性巧詆忍而不忌失意眉睫者必引而䧟之其欲膠固之雖王公大人立可親也初蕭炅以𧷢下獄温深竟其罪後為萬年縣丞炅拜京兆尹温見炅於髙力士第乃與之相結為膠漆之交引為法曹而薦於林甫温之進也反以炅力舊傳云炅為河南尹有事京臺差温推詰堅執不捨及温選炅已為京兆尹一倡萬年尉即就其官人為危之今參取二書用之〉
　　八月壬寅冊楊太眞為貴妃〈統紀八月冊女道士楊氏為貴妃本紀甲寅唐厯甲寅今據實錄壬寅贈太眞妃父𤣥琰等官甲辰甲寅皆在後恐冊妃在贈官前新本紀亦云八月壬寅立太眞為貴妃今從之〉
　　楊錡尚太華公主〈實錄舊傳皆以銛錡為再從兄國忠為從祖兄然則從祖亦再從兄推恩之時何以及銛錡而不及國忠新傳謂之宗兄唐厯以銛為𤣥琰之子借使非子比於國忠必應稍親今但謂之從兄舊傳云錡為侍御史今從實錄〉
　　鮮于仲通為劔南采訪支使〈唐厯云為節度巡官按顔眞卿所作仲通碑見存云為采訪支使今從之〉
　　九月罷韋堅諸使以楊愼矜代之〈舊食貨志三載以楊釗為水陸運使誤也今從實錄〉
　　褚誗戰死〈新傳作諸葛誗今從實錄〉
　　五載正月韋堅下獄李林甫使楊愼矜王鉷吉温鞫之〈舊林甫傳云林甫潜令愼矜伺堅隙奏上愼矜傳云鉷推堅愼矜引身中立以候望鉷恨之林甫亦憾焉二傳自相矛楯今從唐厯〉
　　韋堅貶縉雲大守〈舊紀貶括蒼大守今從實錄及舊傳〉
　　十二月甲戌杜有鄰栁勣等杖死〈舊紀唐厯皆作辛未今從實錄實錄云勣與其黨並伏灋詔書則云猶寛極刑禆從杖罪其王會等各決重杖一百杜有鄰栁勣念以微親特寛殊死決一碩貶嶺南新興尉吉温傳則云勣等杖死積尸於大理寺葢詔雖與杖其實皆死杖下也〉
　　六載十月己酉幸温泉〈舊紀唐厯皆作戊申今從實錄〉
　　十一月李林甫知王鉷與楊愼矜有隙密誘使圖之〈明皇雜錄曰愼矜父墓封域之内草木流血愼矜大懼問術者史敬思敬思曰禳之可以免於愼矜後園大陳灋事令貫桎梏坐於叢林間以厭之唐厯云敬思本胡人出家還俗涉獵書傳陰陽𤣥象愼矜與之善毎言天下將亂居於臨汝山中亦勸愼矜於臨汝買得山莊良田數十頃甞於愼矜第夜坐談宴怒婢春草將杖殺之敬思曰七郎何須虚殺却十頭壯牛愼矜曰何謂也敬思曰賣却買牛毎年耕田十頃愼矜雅厚敬思曰任公收取明旦至市賣與太眞栁氏姊得錢百二十千文買牛以歸栁氏數將春草來往宫中𤣥宗見其狀皃壯大應對分明數目之謂栁曰幾錢買得此婢以實對遂留之𤣥宗曽晝寢問春草曰汝本何人何以得至栁家春草曰本楊愼矜婢賣與栁家𤣥宗曰愼矜豈少錢而賣你春草曰不是要錢本將殺某敬思救得不殺所以賣之𤣥宗素聞敬思名因詰問春草以實對曰毎夜坐中庭或説天文遥指宿曜某亦盡知其言𤣥宗怒變色良久後王鉷因奏事言引愼矜𤣥宗勃然曰愼矜與卿有親更不須相往來鉷初内怨愼矜凌已常忍隠不泄至是覺上意異楊釗先知之以告鉷鉷心喜數悖慢以侵之愼矜尤怒明皇雜錄又曰愼矜之侍婢有美者字明珠敬思數目之愼矜即以遺之兼以囊裝甚厚以車送之敬思乗馬隨之路經貴妃妹八姨樓下方登樓張樂姨素與敬思相識因邀敬思登樓乃曰車中美人請以見遺敬思不敢拒姨明日入宫婢從上見而異之問所從來明珠曰本楊愼矜家人也近贈史敬思上曰敬思何人而愼矜輙贈以婢明珠乃具言厭勝之事上大怒曰彼為妖乎遂告林甫林甫素忌愼矜才恐其作相以告中丞吉温温險害亦有憾於愼矜因構成其事今參兩書之〉
　　三司按王忠嗣〈新傳李林甫屢白太子宜有謀上云云按林甫雖志欲害太子亦未肯自言之今不取〉
　　李林甫屢起大獄太子以仁孝謹靜得免〈明皇雜錄云上與李林甫議立太子意屬忠王林甫從容言於上曰古者建立儲君必推賢德茍非有大勲於社稷則惟元子上黙然曰朕長子琮往年因獵苑中所傷面目尤甚林甫曰破面不猶愈於破國乎陛下其圖之上微感其言徐思之林甫亦素知其有疾意欲動揺肅宗而託附武惠妃因以夀王瑁為請竟以肅宗孝友聦明中外所屬故姦邪之計莫得行焉按是時忠王若未為太子上用林甫之言則琮為太子矣安能及瑁新書李林甫傳云林甫數危太子未得志一日從容曰古者立儲君非冇大勲於宗稷則莫若元子帝久之曰慶王往年獵為豽傷面甚荅曰破面不愈於破國乎帝頗惑曰朕徐思之此則情理似近然新書此事必出於雜錄若太子已立則不當云上與林甫議立太子意屬忠王也今雜錄本於所傷字上脱為豽兩字别本必有之按説文豽獸名無前足此非常有之物或者豹字誤為豽字耳事既可疑今不取〉
　　十二月李嗣業破吐蕃〈舊嗣業傳云天寶七載今從實錄及封常清傳〉