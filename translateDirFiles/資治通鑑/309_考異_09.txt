　欽定四庫全書
　　資治通鑑考異卷九
　　宋　司馬光　撰
　　唐紀一
　　髙祖武德元年正月王世充與李密戰大敗〈隋書北史李密傳曰世充復移營洛北南對鞏縣其後遂於洛水造浮橋悉衆以擊密密出擊之官軍稍却自相陷溺者數萬人世充僅而獲免不敢還東都遂走河陽其夜雨雪尺餘衆隨之者死亡殆盡王世充傳曰充敗績赴水溺死者萬餘人時天寒大雪兵士既度水衣皆霑濕在道凍死者又數萬人蒲山公傳曰世充移營就洛水之北與密隔洛水以相望密乃築長城掘深塹周㢠七十里以自固十五日世充與密戰於石窟寺東密軍退敗世充渡洛水以乗之逼倉城為營塹密縱兵疾戰世充兵馬棄仗犇亡沉溺死者不可勝數密又令露布上府曰世充以今月十一日平旦屯兵洛北偷入月城其月十五日世充及王辯才等又於倉城北偷渡水南敢逼城渫河洛記曰十六日充與密戰於石窟寺東又曰其夜遇風寒疾雨士卒凍死十不存一充脱身宵遁直向河陽餘如蒲山公傳略記曰辛酉王世充等移兵洛北仍令諸軍臨岸布兵軍别造浮橋橋先成者輙渡既前後不一而李密伏𤼵我師敗績爭橋赴水溺死者什五六雜記曰十二月越王遣太常少卿韋霽等率留守兵三萬竝受世充節度又曰王辯縱等敗衆軍亦潰爭橋赴水死者大半王辯縱等皆沒唯世充敗免與數百騎犇大通城敗兵得還者於道遭大雨凍死者六七千人世充停留大通十餘日懼罪不還十四年正月越王遣世充兄世惲往大通慰諭赦世充䘮師之罪按李道𤣥勸進於李密表云于時律始太族未宜霡霂而澍雨忽降凍殕將盡今參取衆書日從蒲山公傳雨從河洛記〉
　　乙丑隋段達等拒密於上春門軍潰韋津死〈隋書列傳不言戰日蒲山公傳此戰在四月九日略記亦云四月乙未李密率衆北據邙山南接上春門段達韋津等出兵拒之兵未交而達懼先還入城軍遂潰亂乙未二十一日也今據河洛記正月十九日世充乂與密戰於上春門外韋津沒焉又二月房彦藻與竇建德書亦云幕府以去月十九日親董貔虎西取洛邑其蒲山公傳四月已後月日與事多差互不合今日從河洛記事從略記及隋段達傳〉
　　竇建德等奉表於密勸進〈河洛記云盧祖尚亦通表於密按祖尚本起兵為隋事恐不爾今不取〉
　　三月以齊公元吉為鎭北將軍〈創業注改太原留守為鎭北府在去年十一月己巳葢因元吉進封齊公言之耳今從實錄〉
　　[[#隋煬(「旦」改為「𠀇」)帝欲都丹楊|隋煬(「旦」改為「𠀇」)帝欲都丹楊]]〈大業記云帝欲南巡會稽今從隋書〉
　　[[#宇文化及智及等謀弑煬(「旦」改為「𠀇」)帝|宇文化及智及等謀弑煬(「旦」改為「𠀇」)帝]]〈蒲山公傳曰趙行樞楊士覽以司馬徳戡謀告化及化及兄弟聞之大喜因引徳戡等相見士及説德戡等曰足下等因百姓之心謀非常之事直欲走逃故非長策德戡曰為之奈何士及曰官家雖言無道臣下尚畏服之聞公叛亡必急相追捕竇賢之事殷鑒在近不如嚴勒士馬攻其宫闕因人之欲稱廢昏凶事必克成然後詳立明哲天下可安吾徒無患矣勲庸一集公等坐延榮禄縱事不成威聲大振足得官家膽懾不敢輕相追討遲疑之間自延數日比其議定公等行亦已逺如此即去住之計俱保萬全不亦可乎德戡等大悦曰明哲之望豈惟楊家衆心實在許公故是人天協契士及佯驚曰此非意所及但與公等思救命耳革命記曰帝知厯數將窮意欲南渡江水咸言不可帝知朝士不欲渡乃將毒藥醖酒二十石擬三月十六日為宴會而酖殺百官南陽公主恐其夫死乃陰告之而事泄為此始謀害帝以免禍並是兇逆之旅妄搆此詞于時上下離心人懐異志帝深猜忌情不與人醖若不虛藥須分付有處遣何人併醖二十石藥酒必其酒有酖毒一石堪殺千人審欲擬殺羣僚謀之者必有三五衆謀自然早泄豈得獨在南陽只是䖍通等耻有殺害之名推過惡於人主耳隋書化及傳云化及弑逆士及在公主第弗之知也智及遣家僮莊桃樹就第殺之桃樹不忍執詣智及久之乃見釋南陽公主傳責士及云但謀逆之日察君不預知耳舊唐書士及傳云化及謀逆以其主壻深忌之而不告按士及仕唐為宰相隋書亦唐初所脩或者史官為士及隠惡賈杜二書之言亦似可信但杜儒童自知醖藥酒為虚則南陽陰告之事亦非其實如賈潤甫之説則弑君之謀皆出士及而智及為良人矣今且從隋書而刪去莊桃樹事及南陽之語庻幾疑以傳疑〉
　　獨孤盛拒戰為亂兵所殺〈蒲山公傳裴䖍通於成象殿前遇將軍獨孤盛時内直宿陳兵廊下以拒之詬曰天子在此爾等何敢兇逆叱兵接戰兵皆倒戈䖍通謂盛曰公何暗於機會恐他人以公為勲耳盛叱之曰國家榮寵盛者正擬今日且宿衛天居唯當効之以死注弦不動俄為亂兵所擊斃於階下略記曰詰旦諸門已開而外傳呌有賊䖍通乃還閉諸門唯開正東一門而驅殿内執仗者出莫不投仗亂走屯衛大將軍獨孤盛揮刀叱之曰天子在此爾等走欲何之然亂兵交萃俄而斃於階下今從隋書亦采略記〉
　　[[#令狐行達縊殺煬(「旦」改為「𠀇」)帝|令狐行達縊殺煬(「旦」改為「𠀇」)帝]]〈蒲山公傳河洛記皆云干洪達縊帝今從隋書及略記〉沈灋興舉兵以討宇文化及為名〈太宗實録舊唐帝紀二月灋興據丹楊起兵按灋興起兵討化及當在弑逆後〉
　　四月世子建成等還長安〈創業注在三月今從太宗實録〉
　　王君廓降〈太宗實録曰王君愕邯鄲人君廓寇略邯鄲君愕往投之因為君廓陳井陘之險勸先往據之君廓從其言屯井陘山嵗餘會義師入定關中乃與君廓率所部萬餘人歸順拜大將軍與君廓事皆出太宗實録而不同如此今據髙祖實録稱李密將王君廓降從君廓傳〉
　　五月戊午隋恭帝禪位〈創業注此詔在四月今從實録〉
　　七月隋元文都等謀誅王世充〈河洛記初元文都欲自為御史盧楚已為宣詔王世充固執以為不可乃止文都大恨盧楚私謂文都曰王世充走外軍一將非留守達官比者領軍屢為犇徙吾方䘏外姦且從捨過翻更宰制人事跋扈縱横此而不除恐為國患文都曰未可即殺且欲當朝上奏御前縛之鏁繫於獄楚曰善文都懐奏入殿臨欲施行趙季卿私告之世充遂犇合嘉以作亂是時宫中亦遣使傳報世充為皇姨故也初世充妻蕭氏早亡後有胡氏者復在江都皇泰主乃以皇姨嫁之至是爭權遂起兵馬文都等令趙方海扵前後追世充世充乃託疾不受召按世充正為與文都爭李密事相誅耳恐事不因此今不取〉
　　九月王世充與李密戰牽貌類密者過陳前〈革命記曰世充先於衆中覔得一人眉日狀似李密者陰畜之而不令出師至偃師城下與李密未大相接遽令數十騎馳將所畜人頭來云殺得李密充佯不信遣衆共㸔咸言是密頭也遂於城下勒兵擲頭與城中人城中人亦言是密頭也遂以城降今從壺關錄〉
　　乙卯薛仁果遣髙墌偽以城降〈實錄云乙卯宇文歆攻髙墌城下之今從劉感傳〉
　　仵士政刼常達降薛仁果〈新舊唐書皆云薛舉遣仵士政偽降達士政刼達以見舉據實録薛舉前已死此月達再擊仁果及士政刼達皆冇日月今從實録〉
　　李育德以武陟來降〈舊唐書髙季輔傳云與李厚德來降按以武陟來降乃育德非厚德也〉
　　劉蘭成破臧君相〈舊書作劉蘭云頗涉經史善言成敗然性多兇狡見隋末將亂交通不逞于時北海完富蘭利其子女玉帛與羣盜相應破其鄉城邑武德中淮安王神通為山東道安撫大使蘭率宗黨歸之革命記序其事頗詳今從之〉
　　十一月李軌稱帝改元安樂〈按軌傳云軌稱涼王即改元安樂今據實録〉遣李密詣山東〈髙祖實録未幾聞其下兵皆不附王充令密收集餘衆以圖洛陽密言於髙祖曰臣入朝日淺不願違離又在朝公卿未甚委信願得陛下腹心左右與臣同去髙祖曰朕推赤心於人終無疑阻但冇益國利人即當專決今從蒲山公傳〉
　　王須㧞中流矢死〈革命記云須收衆散奔突厥厥以為南面可汗今從唐書〉
　　十二月堯君素守河東帝遣龎玉等詣城下為陳利害〈髙祖實録云令宇文士及為陳利害按宇文化及為竇建德所擒士及乃自歸於唐實録誤也今從隋書〉君素射其妻應弦而倒〈實録云妻號慟而去今從隋書〉
　　以羅藝為幽州總管〈創業注藝以武德元年二月降舊云三年新書云二年皆誤也今從實録〉
　　李密叛盛彦師斬之〈河洛記密因執驛使者斬之曉入桃林詐縣官翻據縣城中驚悸莫敢當者驅掠畜産趨南山時右翊衛將軍上柱國太平公史萬寳在熊州既聞密叛遣將劉善武領兵追躡善武兄善績往在洛口為密所屠善武因此𤼵憤志在取密十日十夜倍道兼行百方羅捕無暫休息追至陸渾縣南七十里與密相及連戰轉鬬一步一前驅密於邢公山與王伯當死之今從實録及舊書〉
　　髙開道自稱燕王改元始興〈實録唐書皆無開道年號栁粲注正閏位厯云年號天成李昉厯代年號亦如之宋庠紀年通譜武德元年開道年號始興云出厯代紀要録此號未知孰是今從紀要〉
　　二年正月隋張鎭周〈髙祖實録作鎭州今從隋書陳稜傳〉
　　閏月竇建德斬宇文化及〈隋書云載之河間斬之唐書云至大陸斬之河洛記云建德將化及并蕭后南陽公主隨軍于時襄國郡尚為隋守建德因其迴兵欲攻之營於城下遣大理官引化及出營東南二里許宣令數其罪并二子一號魏王一號蜀王同時受戮按蜀王乃士及所封今不取〉建德以崔君肅為侍中〈革命記作君秀今從舊建德傳〉
　　許紹來降〈舊書傳云世充篡位乃來降按世充篡在四月實録紹降在此今從之〉
　　王世充與唐兵戰於九曲程知節來降〈河洛記二月王充將兵圍新安將軍程咬金帥其徒以歸義按新安乃殺州也而梁載言十道志九曲在夀安夀安乃熊州也或者世充亦寇熊州乎〉
　　突厥始畢可汗卒〈髙祖實録六月己酉始畢可汗卒疑遣使告䘮月日也今從舊書本紀列傳〉
　　六月姜寶誼李仲文為劉武周所虜〈舊裴寂傳云寶誼仲文相次陷沒按實録二人敗處皆在雀䑕谷賊將黄子英陽不勝以誘之遇伏而沒事迹竝同必一時共戰偕被擒耳〉八月丁未竇建德陷洺州〈實録作甲子葢奏到之日今從革命記〉
　　九月己巳建德陷相州〈實録作庚辰葢亦奏到之日今從革命記〉
　　裴寂言劉文靜〈髙祖實録唐書唐厯等皆以文靜之死由於裴寂今據實録裴寂此年六月為晉州道行軍總管討劉武周此月丁丑與宋金剛敗於介州去文靜死纔七日此時不當在京師實録曰髙祖低回者久之葢寂未行時先冇此言髙祖未忍殺至是乃決意耳〉
　　庚寅竇建德陷趙州〈竇録今年三月建徳陷趙州此又云陷趙州葢重複或三月是貝州唐統紀唯有九月陷趙州今從之〉
　　乙未梁師都復寇延州〈太宗實録云經數月師都又來寇按丙寅九月朔寇延州乙未九月晦也今從髙祖實録〉
　　十月竇建德克黎陽〈實録黎陽陷在十一月丙子葢亦奏到之日今從革命記〉建德使李世勣守黎陽〈革命記云使與其將髙雅賢守新鄉按是時新鄉猶屬王世充使劉黒闥守之世勣既事建德乃為建德攻下新鄉虜黒闥耳今從唐晉〉
　　十二月宋金剛遣尉遲敬徳等至夏縣永安王孝基軍大敗〈髙祖實録云戰於下邽縣按下邽乃在關中去夏縣殊逺實録之誤也今從舊書孝基傳〉竇建德遣曹旦等濟河〈實録在來年正月今從革命記〉
　　三年正月賊帥李文相號商胡〈革命記作傷胡今從河洛記〉
　　商胡母霍氏自稱霍總管〈革命記云商胡母張氏號女將軍今從河洛記〉三月趙郡公孝恭擊斬蕭闍提〈舊書蕭銑傳云孝恭討之按其開通二州斬其偽東平王蕭闍提按實録云冉肈則陷我通州又云孝恭復開通二州若二州本屬銑不當云我與復葢肈則先據開州又陷通州以地附銑銑使闍提助之耳〉
　　五月秦王世民屠夏縣〈髙祖實録帝曰平薛慕之初不殺奴賊致生叛亂若不盡誅必為後患詔勝兵者悉斬之疑作實録者歸太宗之過於髙祖今不取〉
　　七月壬午世民至新安〈髙祖實録丙戌至新安蓋據奏到之日今從河洛記〉世民為王世充所圍〈太宗實録云師次榖州王充以精兵三萬來拒戰太宗率輕騎挑之衆寡不敵被圍數重太宗引弓馳射皆應弦而倒獲其大將燕頎賊乃退舊書太宗紀云太宗命左右先歸獨留後殿世充驍將單雄信數百騎夾道來逼交槍競進太宗幾為所敗太宗左右射之無不應弦而倒獲其大將燕頎單雄信傳云太宗圍逼東都雄信出軍拒戰援槍而至幾及太宗徐世勣呵止之曰此秦王也雄信惶懼遂退太宗由是獲免按劉餗小説英公勣與海陵王元吉圍洛陽元吉恃膂力毎親行圍王世充召雄信告之酌以金椀雄信盡飲馳馬而出槍不及海陵者一尺勣惶遽連呼曰阿兄此是勣主雄信乃攬轡而止顧笑曰胡兒不縁你且竟舊書葢承此致誤耳雄信若知是秦王則取之尤切安肯惶懼而退借如小説所云雄信既受世充之命指取元吉亦安肯以勣故而捨之況元吉之圍東都勣乃從太宗在武牢今皆不取〉獲燕琪〈髙祖實録作燕頃太宗實録作燕傾舊太宗紀作燕頎今從河洛記〉
　　八月世充使楊公卿等攻迴洛〈革命記作公鄉河洛記唐書作公卿今從之〉九月辛巳世民登魏宣武陵尉遲敬德救世民擒陳智略〈實録丙戌太宗與世充相遇於魏宣武陵擊大破之斬數千級獲陳智略舊書敬德傳太宗既釋之是日從獵於榆窠世充領步騎數萬來戰單雄信直趨太宗敬德刺雄信墜馬翼太宗出圍更帥騎兵交戰擒陳智略據擒智略則宣武榆窠之戰共是一事也實録據奏到日河洛記在二十一日今從之〉
　　十月羅士信㧞硤石堡〈河洛記作峽山堡今從實録〉
　　十一月郭子和南徙〈子和傳云四年收戸口南徙按處羅可汗以今年卒故置此〉突厥謀使突利可汗入寇〈舊突厥傳大業中突利年數嵗始畢遣領其東牙之兵號泥步設頡利嗣位以為突利可汗按梁師都傳此際冇泥步設又有突利可汗然則突利處羅時已為小可汗非頡利嗣位後也髙祖實録云處羅欲分兵大掠中國於懐戎鴈門靈武涼州四道俱入今從舊書梁師都傳〉竇建德擊孟海公〈實録在十二月丙午葢於時唐始聞之遣劉世讓攻洺州之日也今從革命記〉
　　王世充遣使求救於竇建德〈隋季革命記云世充亦是遣使求救於建德云夏王或率領軍師來相救援王取東都河洛之地北收并汾南盡揚 --（『昜』上『旦』之『日』與『一』相連）越充乃取京師蒲絳以西通蜀荆襄之境並據山河之險長為弟兄之國按世充止冇河洛之地豈有遽以賂建德借有是言建德亦何由肯信今從河洛記〉四年正月杜伏威遣兵會秦王世民擊王世充〈舊書杜伏威傳太宗之圍王世充遣使招之伏威請降髙祖遣使就拜東南道行臺尚書令江淮以南安撫大使上柱國封吳王賜姓李氏按伏威封吳王在太宗討王世充前今從髙祖太宗實録〉
　　世民敗王世充獲葛彦璋〈太宗實録云初羅士信取千金堡太宗令屈突通守之王充自來攻堡通懼舉烽請救太宗度通力堪自守且緩救以驕王充通舉三烽以告急太宗方出援之左右未獲從以兩騎而進遇賊騎將葛彦璋射之應弦而墜擒之於陳後軍亦繼至通軍復振表裏奮擊王充大敗俘斬六千餘人幾獲王充今從河洛記〉
　　二月李靖説趙郡王孝恭以取蕭銑十策〈髙祖實録孝恭獻平銑之策帝嘉納之太宗實録李靖傳靖説趙郡王孝恭陳伐蕭銑之計獻以十䇿髙祖以孝恭未更戎旅三軍之任一以委靖授靖行軍總管兼攝孝恭長史事孝恭傳時李靖亦奉使江南以策干孝恭孝恭善之委以軍事葢靖畫策使孝恭上之耳〉
　　三月太子建成殺降胡六千餘人〈實録前言四千餘戸後云六千餘計葢前言戸後言口也〉
　　四月處羅可汗〈舊書鄭元璹傳作吐羅可汗今從實録〉
　　竇建德留屯絫月〈舊書停留七十餘日新書六十餘日按二月戊午沈悦始以武牢降唐至五月己未建德敗纔六卜二日若沈悦今日降唐明建德即至亦不能自固又吳兢太宗勲史三月己卯建德率兵十二萬次于酸棗去敗纔四十一日故但云留屯累月〉
　　五月世充諸將曰雖得出必無成〈舊書世充傳云諸將皆不荅今從河洛記〉李勣請贖單雄信世民不許〈舊傳云髙祖不許按太宗得洛城即誅雄信何嘗禀命於髙祖葢太宗時史臣叙髙祖時事有誅殺不厭衆心者皆稱髙祖之命以掩太宗之失如屠夏縣之類皆是也〉
　　壬申齊善行以洺相魏等州降〈革命記云五月七日善行等至洺州實録云壬申洺相魏等州降者葢降使到之日也月末又云裴矩等以八璽降葢璽到之日也〉
　　七月以蘇世長為諫議大夫〈舊本紀及唐厯年代記唐會要皆云五年六月置諫議大夫按世長自諌議厯陜州長史天策府軍諮祭酒四年十一月已預十八學士據舊職官志四年置諌議大夫今從之〉
　　秦王世民獻俘于太廟〈李勣傳云太宗為上將勣為下將與太宗俱服金甲乗戎輅告㨗于太廟今從唐厯〉
　　丁卯大赦孫伏伽諌徙世充餘黨〈伏伽表云今月二日𤼵雲雨之制而赦書乃十二日或脱十字也又云常赦不免咸赦除之今赦無此文豈實録録赦不盡歟〉
　　獨孤脩德殺世充〈舊傳作獨孤修今從河洛記〉
　　行開元通寶錢〈薛璫唐聖運圖云初進蠟様文德皇后掐一甲故錢上有甲痕焉凌璠唐録政要云竇皇后按時竇后已崩文德后未立今皆不取〉
　　甲戌劉黒闥襲據漳南縣〈革命記七月二十七日衆立黒闥為漢東王建元天造即入漳南城鏁縣官於獄𤼵使告貝州及諸鎭戌等云今漢東王為夏王起義兵於漳南請軍會戰今據實録甲戌七月十九日又黑闥陷相州乃稱王改元在五年正月今不取〉
　　九月以盧祖尚為光州總管〈實録丙子以光州豪右盧祖尚為光州總管按舊傳世充自立祖尚遂舉州歸款而實録至此始見之葢當時止為刺史至此乃遷總管耳〉
　　十月秦王世民開文學館置學士〈舊書參軍薛元敬承許敬宗下今從太宗實録諮議曲籖蘇勉舊書作軍諮典籖今從實録宋州總管府户曹許敬宗舊書偖亮傳作著作佐郎攝記室敬宗傳擬漣州别駕今從實録〉
　　李靖攻蕭銑散舟艦〈髙祖實録癸巳趙郡王孝恭與蕭銑將文士𢎞相遇於清江合口擊之獲其戰艦千餘艘下宜昌當陽枝江松滋四縣舊書孝恭傳攻其水城剋之所得船散於江中諸將皆曰虜得賊船當藉其用何為棄之無乃資賊邪孝恭曰不然蕭銑偽境南極嶺外東至洞庭若攻城未㧞援兵復到我則内外受敵進退不可雖有舟楫何所用之今銑縁江州鎭忽見船舸亂下必知銑敗未敢進兵來去覘伺動淹旬月用緩其救吾克之必矣銑救兵至巴陵見船佊江而下果狐疑不敢輕進太宗實録孝恭傳進師至清江銑遣其將文士𢎞以兵拒戰擊走之追犇至於百里洲士𢎞收兵復戰人敗之追入北江銑悉兵以拒之孝恭將戰李靖止之曰楚人輕鋭難與爭鋒今新失荆門盡兵出戰此救敗之師也非其本圖勢不能久一日不戰賊必兩分留輕兵抗我退羸師以自守此即勢攜力弱擊之必㨗孝恭不從遣靖撫營自以鋭師水戰孝恭果敗犇于南岸賊委舟大掠人皆負重靖見其軍亂進兵擊之賊大敗乗勝進軍入其郛郭攻其水城剋之悉取其舟檝散於江中賊救兵見之謂城已陷莫敢輕進銑内外阻絶城中攜貳由是懼而出降唐厯孝恭靖乗勝進兵攻其水城剋之悉取其船艦散於江中諸將曰棄之無乃資敵靖曰不然云云如舊書所載孝恭語既而銑救兵見之謂城已陷莫敢輕進銑由是懼而出降按十道志荆門在峽州宜都縣界夷陵峽州縣名清江在峽州巴山縣界百里洲在荆州枝江縣界江自此洲𣲖别去江陵已近故銑悉兵死戰太宗實録近為得實今從之其餘則參取四書之語孝恭以李靖為謀主葢靖畫策而孝恭為諸將言之今從唐厯〉十一月李子通降〈實録是月景申㑹稽賊帥李子通伏誅按子通因杜伏威入朝始謀叛伏誅於時未也舊紀是月子通以其地來降新紀庚寅以李子通降丙申謀反相去纔七日亦不寤伏威未入朝也〉
　　十二月劉黒闥攻拔相州〈實録黒闥陷相州在來年正月乙酉葢奏到之日也從革命記〉
　　李世勣走保洺州〈實録世勣與黒闥戰於宋州我師敗績革命記李勣為大總管張仕貴為副領兵二萬人入宋州勣以五百騎自探聞劉黒闥到南宫馳至宋州不入城而西過至洺州騎馬於南門外喚陳君賔党仁𢎞秦武通等棄城西㧞永年縣令程名振見武通狼狽走出馳馬向縣取家口入城城人恐相刼掠即閉城門自守名振乃於城北門上以繩懸下將母妻男女步走西去不逾四五里母妻等佊刼散失名振脱身而免黒闥攻宋城破之仕貴等以輕騎突圍而走投相州數日黒闥大軍至洺州按舊地里志武德四年置宗州於宗城縣宋字皆當作宗世勣名將必不至如革命記所云但力不能拒而棄城耳今從舊書黒闥傳〉
　　劉黒闥陷莘州〈實録作華州新書作業州按地里志無業州必莘州也十道志開皇十六年於莘縣置莘州舊志武德五年置〉
　　五年正月秦王世民復取相州〈實録云禄州人殺刺史獨孤徹以城應黒闥按地里志無禄州葢字誤耳新書作相州尤誤也〉
　　二月世民使秦叔寶破黒闥於列人〈實録癸亥秦王擊劉黒闥於列人大破之革命記十一月太宗度河入相州劉黒闥從洺州勒兵拒王師置營於鄴縣東三十里毎日兩軍皆排戰而大兵皆不出經十餘日洺水縣人李去惑李潘買李開弼等為車騎驃騎領兵在劉黒闥營去惑等背賊營來入洺州城誑人云劉黒闥已敗先走得歸乃喚得宗室子弟二百餘人守城定遣使間道已告太宗太宗遣彭國公王君廓領馬軍一千五百騎入洺州經十許日黒闥引兵攻洺州行至故列人城西秦叔寶等以五千騎擊之叔寶等為闥所敗又以伏入從河下起横擊劉闥敗之會日暮收軍其夜三更賊兵總至洺州城東營即於城兩門掘壕堅柵防王郭之走洺州城四面有水闊五十步已上深皆三四尺劉闥於東北角兩處塡柴運土作甬道以撞車攻城太宗三度將兵擊之賊置陣拒官軍攻城愈急按髙祖太宗實録皆以去年十一月命太宗討黑闥今年正月始至河北無十一月度河之事太宗實録亦無列人戰事葢叔寳破賊秦王奏之耳又按洺水洺州屬縣去惑君廓所據者洺水縣城水字誤作州耳〉
　　馮伯讓以井州降〈實録作并州按并州未嘗失城葢是時於井陘縣置井州字之誤也〉李藝取定欒亷趙四州〈實録作定率亷隋四州按河北無率隋二州今從唐統紀〉黑闥陷洺水羅士信死之〈髙祖實録王君廓知不可守潰圍而出秦王謂諸將曰誰能代者士信曰願以死守因遣之按君廓若已突圍而出則黒闥圍守益固士信何以復得入城革命記曰太宗知賊勢盛恐王君廓不能固以問諸將士信以為無慮太宗使士信入守之太宗登段王墓以旗招王君廓從南門突圍不得即向北門併兵攻捉門人少退得出士信亦以左右二百人入城經入日晝夜被攻木石俱盡士信被左右執之以降賊五年正月城陷李去惑以數十人突圍出歸太宗去惑後授秦州都督李潘買拜檀州刺史李開弼城陷而沒贈上柱國以公禮葬今從之髙祖實録士信死時年二十八舊傳云年二十按士信始從張須陁擊王薄等時年十四若死時年二十八則在大業四年於時王薄未為盜年二十則在大業十二年是嵗須陁死今從之〉
　　三月劉世讓屯鴈門突厥攻之不克〈舊世讓傳云時鴻臚卿鄭元璹先使在蕃可汗令元璹來説之世讓厲聲曰大丈夫乃為夷狄作説客邪經月餘虜乃退及元璹還述世讓忠貞勇幹髙祖下制褒美之按髙祖稱元璹蘇武弗之過安肯為可汗遊説脱或果爾則元璹唯恐帝知之安肯稱世讓忠貞説之不下邪據實録世讓傳無此事今不取也〉
　　四月或説徐圓㓪使不迎劉世徹〈革命記云盛彦師以世徹有虚名於徐兖恐二人相得為患益深因説圓㓪使不納按實録彦師犇王薄與薄共殺李義滿三月戊戌王薄死丁未黒闥乃敗彦師在圓㓪所時黒闥未敗也今稱或説以闕疑〉
　　十月淮陽壯王道𤣥戰沒〈髙祖實録諡曰忠本傳諡曰壯葢後來改諡也〉十一月帝待世民浸疎建成元吉日親〈髙祖實録曰建成幼不拘細行荒色嗜酒好畋獵常與搏徒遊故時人稱為任俠髙祖起義于太原建成時在河東本旣無寵又以今上首建大計髙祖不之思也而今上白髙祖遣使召之盤遊不即往今上急難情切遽以手書諭之建成乃與元吉間行赴太原隋人購求之幾為所獲及義旗建而方至髙祖亦喜其獲免因授以兵又曰建成帷薄不修有禽犬之行聞於逺邇今上以為耻甞流涕諌之建成慙而成憾又曰太宗毎總戎律惟以撫接才賢為務至於參請妃媛素所不行太宗實録曰隠太子始則流宕河曲逸遊是好素無才略不預經綸於後雖統左軍非衆所附既陞儲兩坐搆猜嫌太宗雖備禮竭誠以希恩睦而妬害之心日已滋甚又巢刺王性本兇愎志識庸下行同禽獸兼以棄鎭失守罪戾尤多反害太宗之能於是潜苞毁譛同惡相濟膚受日聞雖大名徽號禮冠羣后而情疎意隔寵異曩時按建成元吉雖為頑愚既為太宗所誅史臣不能無抑揚 --（『昜』上『旦』之『日』與『一』相連）誣諱之辭今不盡取〉劉黑闥攻魏州〈實録十二月甲子黒闥攻魏州葢留安破黒闥奏到之日也按革命記黒闥攻魏州在十一月今從之〉
　　十二月壬申黑闥衆潰〈髙祖實録壬申太子與黒闥戰於魏州城下破之闥抽軍北遁甲戌追闥於毛州賊背永濟渠而陣接戰又破之舊傳六年二月太子破黒闥于館陶革命記闥遁至館陶二十五日官軍至闥敗走按館陶即毛州也長厯十二月戊申二十五日甲戌二十七日葢實録據奏到之日也舊傳尤疎今從革命記太宗實録云黒闥重反髙祖謂太宗曰前破黒闥欲令盡殺其黨使空山東不用吾言致有今日及隠太子征闥平之將遣唐儉往使男子年十五以上悉坑之小弱及婦女總驅入關以實京邑太宗諫曰臣聞唯德動天唯恩容衆山東人物之所河北蠺綿之郷而天府委輸待以成績今一旦見其反覆盡戮無辜流離寡弱恐以殺不能止亂非行弔伐之道其事遂寢新書隠太子傳云黒闥敗於洺水太子建成問於洙馬魏徴曰山東其定乎對曰黒闥雖敗殺傷太甚其魁黨皆縣名處死妻子係虜欲降無繇雖有赦令獲者必戮不大蕩宥恐殘賊嘯結民未可安既而黒闥復振廬江王瑗棄洺州山東亂命齊王元吉討之有詔降者赦罪衆不信建成至獲俘皆撫遣之百姓欣悦賊懼夜奔兵追戰黒闥衆猶盛乃縱囚使相告曰褫而甲還鄉里若妻子獲者既已釋矣衆乃散或縳其渠長降遂禽黒闥按髙祖雖不仁亦不至有欲空山東之理史臣專欲歸美太宗其於髙祖亦太誣矣今采革命記及新書〉
　　六年正月斬劉黒闥〈革命記劉黒闥走至深州崔元愻為偽深州總管劉闥欲至城中陳列三千餘兵擬納劉闥據城拒守北勾突厥城人諸葛德威為車騎領當城之兵有張善護者先任鄉長來就軍中語三五少年曰可捉劉闥以取富貴今若不捉在後終是擾亂山東廢我等作生活諸少年咸云非諸葛車騎不可善護知德威非得酒食不肯出語乃於家宰一肥豬出酒一石延德威而語之德威許諾劉闥至元愻乃請之入城而不許諾就市中遣鋪設而坐食元愻請以城中兵呈閲言並精鋭必堪拒守劉闥食而許之元愻乃召兵以呈之德威以前領健卒出即就市中擒劉闥送於洺州皇太子所元愻與男野乆奔突厥斬黒闥於洺州城西臨刑乃嘆云云今從實録亦兼采革命記〉
　　四月立皇子元軌等為王〈實録以皇子元眞為邵王鶴為豳王新本紀封元璹為蜀王按髙祖子無名元眞鶴元璹及封邵王者今從舊傳及唐厯〉
　　七月張護殺賀若懐廣〈實録上云張護此云髙護今從上〉
　　八月輔公祏反〈舊傳云沈灋興據毗陵公祏擊破之按灋興武德三年已為李子通所滅舊傳誤也〉
　　詔趙郡王孝恭趣江州〈實録八月乙丑已云遣孝恭率兵趣江州至九月戊子又云葢因徐紹宗等侵邊而言之也〉
　　九月竇伏明以沙州降〈實録云伏明斬賀拔威以城來降按五年五月實録𤓰州人王幹殺賀拔威以降則威死久矣此誤也〉
　　七年三月陳當世屯博望山〈舊趙郡王孝恭傳作陳當時舊李靖傳云屯當塗今皆從髙祖實録〉
　　四月定四家為鄰四鄰為保〈唐厯云四家為鄰五家為保按通典四鄰為保唐厯誤也〉
　　六月齊王元吉欲殺秦王世民太子建成擅募兵〈舊傳云建成私召四方驍勇并募長安惡少年二千餘人畜為宫甲分屯左右長林號為長林兵實録云元吉見秦王有大功毎懐妬害言論醜惡譛害日甚毎謂建成曰當為大哥手刃之建成性頗仁厚初止之元吉數言不已建成後亦許之元吉因令速擅遂與建成各募壯士多匿罪人賞賜之圖行不軌其記室榮九思為詩以刺之曰丹青飾成慶玉帛擅專諸而弗悟也典籖裴宣儼因免官改事秦府謂泄其事人鴆之自殺斯人已後人皆振恐知其事莫冇敢言後乃連結宫闈與建成俱通德妃尹氏以為内援舊傳又云厚賂中書令封倫以為黨助由是髙祖頗疎太宗而加愛元吉今但擇取其可信者書之〉
　　爾朱煥等告楊文幹反〈統紀云建成遣郎將爾朱煥校尉闕公山齎甲以賜文幹令起兵煥等行至𡺳州懼罪告之劉餗小説云人妄告東宫今從實録〉
　　徐帥謩勸建成舉兵〈統紀作師譽今從實録〉
　　帝夜帥宿衛南出山外明日復還仁智宫〈實録云髙祖之出山也建成憂憤卧於幕下天策兵曹杜淹請因亂襲之建成左右亦有斯請今上並拒而不納唐統紀云太宗之從内出夜經建成幕度建成侍衛左右唯有十人並來跪捧太宗足皆云今日之事一聽王旨若遣屏除今其時也太宗叱而止之既而還向府僚説其事衆僚文武並進曰文幹為儲君作逆天下共知假手宫臣正合天意太宗曰寡人始奉恩旨何忍旋踵即有所違卿與之言必無此理府僚又請終拒而不聽按是時髙祖無誅建成意左右何敢輒殺之今不取〉
　　八年四月西突厥可汗請昬裴矩謂宜許之〈新舊傳皆云封德彛之謀今從實録〉
　　七月秦王世民出屯蒲州以備突厥〈舊本紀八月六日突厥寇定州命皇太子往幽州秦王往并州以備突厥唐厯亦同今據實録七月秦王出蒲州八月無太子往幽州秦王往并州事〉
　　八月突厥寇靈武〈實録統紀並云寇廣武按北邊地名無廣武下云靈州都督敗之葢靈武字誤耳〉
　　九年三月歐陽𦙍在突厥帥其徒五十人謀襲可汗〈實録云五千人按奉使安得五千人葢十字誤作千字耳〉
　　六月秦王世民謀誅建成元吉問於李靖李世勣皆辭〈統紀云秦王懼不知所為李靖李勣數言大王以功髙被疑靖等請申犬馬之力劉餗小説太原將誅蕭牆之惡以主社稷謀於衛公靖靖辭謀於英公徐勣勣亦辭帝由是珍此二人二説未知誰得其實然劉説近厚有益風化故從之舊建成傳又云封德彛密勸太宗誅建成世民不從德彛更言於上曰秦王既有大功終不為太子之下若不立之願早為之所又説建成作亂曰夫為四海者不顧其親漢髙乞羮此之謂矣按許敬宗傳云敬宗父善心及虞世南兄世基皆為宇文化及所殺封德𢑴時為内史舍人備見其事嘗謂人曰世基被誅世南匍匐而請代善心之死敬宗舞蹈以求生人以為口實敬宗銜之及為德𢑴立傳盛加其惡疑此亦近誣今不取〉
　　王晊密告世民以太子語齊王欲使壯士殺秦王〈舊傳以為建成實有此言而晊告之按建成等前酖秦王髙祖已知之今若明使壯士拉殺而欺云暴卒髙祖豈有肯信之理此説殆同兒戲今但云晊告建成等則事之虚實皆未可知所謂疑以傳疑也〉
　　張公謹取龜投地〈唐厯云布卦未畢張公謹適自外至諫曰夫事不可疑而疑者其禍立至今假使卜之不吉其可已乎遂折蓍秦王曰善今從舊唐書〉
　　七月己丑以秦叔寶程知節尉遲敬德為將軍〈唐厯三人除官皆在癸巳今從實録〉
　　丙申太子下令事連東宫及李瑗者不得相告〈太宗實録六月丙申唐厯脱七月而在壬辰下按六月無丙申丙申七月十日也今從唐厯〉
　　八月太宗與突厥頡利可汗盟〈劉餗小説武德末年突厥至渭水橋控弦四十萬太宗初親庻政驛召衛公問策時𤼵諸州軍未到長安居人勝兵者不過數萬胡人精騎騰突挑戰日數合帝怒欲擊之靖請傾府庫賂以求和潜軍邀其歸路帝從其言胡兵遂退於是據險邀之虜弃老弱而遁獲馬數萬匹金帛一無遺焉今據實録紀傳結盟而退未甞掩襲小説所載為誤〉
　　十月葬恩隠王建成海陵刺王元吉魏徴表請陪送至墓所〈髙祖實録建成元吉傳太宗踐祚改𦵏加諡太宗實録及本紀皆不書𦵏月日唯唐厯在此年十月貞觀政要此表在二年據此年七月魏徴為諫議大夫宣慰山東王珪亦未為黄門侍郎𦵏建成元吉恐在後但别無年月日可附今且從唐厯〉
　　蕭瑀陳叔達免官〈舊傳太宗以𤣥齡等功髙由是忤旨廢于家俄拜少師復為左僕射坐與叔達忿爭免按實録忿爭在作少師前今從之〉