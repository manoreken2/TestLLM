南山有臺
    南山有臺，北山有萊。樂只君子，邦家之基。樂只君子，萬壽無期。
    南山有桑，北山有楊。樂只君子，邦家之光。樂只君子，萬壽無疆。
    南山有杞，北山有李。樂只君子，民之父母。樂只君子，德音不已。
    南山有栲，北山有杻。樂只君子，遐不眉壽。樂只君子，德音是茂。
    南山有枸，北山有楰。樂只君子，遐不黃耇。樂只君子，保艾爾後。