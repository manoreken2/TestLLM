欽定四庫全書
　　資治通鑑考異卷二十九
　　宋　司馬光　撰
　　後梁紀下
　　貞明元年二月王殷自焚〈莊宗列傳宋友貞傳云乾化四年十一月㧞徐州殷自燔死五代通錄薛史紀及王殷傳皆云貞明元年春今從之〉
　　三月趙巖等請分魏博六州為兩鎮〈莊宗列傳宰相敬翔租庸使趙巖判官邵贊等為友貞畫策分魏博六州為兩鎮薛史無敬翔名今從之〉
　　己丑魏軍亂〈莊宗列傳二十七日劉鄩屯南樂遣龍驤都將王彦章以五百騎入魏州是夜三鼔魏軍亂是月辛酉朔薛史紀云己丑魏博軍作亂蓋莊宗列傳九字誤為七字耳〉
　　四月李保衡殺李彦魯〈蜀書劉知俊傳保衡作彦康今從薛史〉
　　五月牛存節屯楊劉〈牛存節傳楊劉作陽留或陽劉今從唐裴度傳及薛史諸人傳〉六月晉王以李存進為天雄都廵按使〈莊宗實錄云為軍城使存進傳云都部署莊宗列傳及薛史存進傳皆云天雄軍都廵按使今從之〉
　　七月晉王以李巖為澶州刺史〈莊宗實錄作季嚴今從薛史〉
　　周德威擒斥候者斷腕縱之使言已據臨清〈薛史徳威聞劉𠟢東還急趨南宫知鄩軍在宗城遣十餘騎廹其營擒斥𠉀者數十人皆倳刃於背縶而遣之既至謂鄩曰周侍中已據宗城矣鄩軍大駭按倳刃於背其人豈能復活而言今從莊宗實錄及薛史莊宗紀又鄩見在宗城而云周侍中據宗城蓋臨清字誤耳〉
　　髙行周言代州養壯士亦為大王〈周太祖實錄晉王密令人啗之利祿行周辭曰揔管用人亦為國家事揔管猶事王也予家昆仲脱難再生承揔管之厚恩安忍背之按明宗實錄此年猶為代州刺史天祐十八年始為副緫管此言緫管蓋周太祖實錄之誤〉
　　十一月乙丑改元〈呉越備史云正月壬辰朔改元大赦今從薛史末帝紀〉
　　庚辰劉知俊奔蜀軍〈十國紀年知俊奔秦州庚戌來降按上有甲戌下有癸未必庚辰也〉二年八月張筠弃相州走晉以李嗣源為刺史〈劉恕廣本云筠奔東都授左衞上將軍莊宗實錄命李存審入城招撫除昭德軍額仍舊𨽻魏州徙洺州刺史袁建豐為相州刺史按上四月筠已遣人納款於晉此復云走者蓋始者文降今為晉兵所廹故走耳筠既降晉今還猶得將軍者蓋潛通欵於晉梁朝不知耳明宗實錄云八月張筠走移帝為相州刺史九月為安國軍節度而莊宗實錄云袁建豐為相州刺史按明宗實錄建豐傳云戰胡桞陂時建豐猶為相州乃是天祐十五年十二月蓋明宗初為相州移邢州後方除建豐莊宗錄誤書在張筠走下耳〉
　　李存審為安國節度使〈王⿰氵専 -- 溥五代㑹要薛史地理志樂史寰宇記皆云梁建保義軍唐同光元年改為安國軍而莊宗明宗實錄列傳薛史存審傳皆云此年授安國節度使恐是才屬晉即改軍額㑹要等書誤云同光元年〉
　　契丹陷晉蔚州虜振武節度使李嗣本〈開元中振武軍在朔州西北三百五十里單于都䕶府城内𨽻朔方節度使乾元元年置振武節度使領鎮北大都䕶麟勝二州後唐振武節度亦帶安北都䕶麟勝等州觀察等使石晉以後皆帶朔州刺史據此乃治尉州不知遷徙年月〉九月貝人殺張源德嬰城固守〈莊宗實錄賊將張源德固守貝州既聞河北皆平而有翻然之志詢謀於衆羣賊皆河南人懼其歸罪不從因殺源德噉人為糧固守其城王歸厯年攻圍賊既食竭呼我大將曰今欲請罪懼晉王不我赦我將袊甲持兵而見已即解之如何報曰無便於此者賊衆三千袊甲出降我將甘言喻之俱釋兵解甲既而四靣陳兵皆殺之歐陽史死事傳曰晉王入魏河北六鎮數十州之地皆歸晉獨貝一州圍之踰年不可下城中食且盡貝人勸源德出降源德不從遂見殺按源德若以不降而死其衆當即降於晉豈得猶拒守與晉邀約而後出哉明是衆懼死不降耳今從莊宗實録〉十月鄭珏同平章事〈薛史梁末帝紀無珏初拜相年月此年十月丁酉以中書侍郎平章事鄭珏兼刑部尚書平章事至貞明四年四月己酉又云以中書侍郎平章事鄭珏兼刑部尚書疑貞明二年拜相四年轉刑部尚書也本傳云累遷禮部侍郎貞明中拜平章事唐餘錄均帝紀貞明二年十月丁酉禮部侍郎鄭珏為中書侍郎平章事今從之又髙若拙後史補云珏應一十九舉方㨗姓名為第十九人第行亦同自登第凡十九年為宰相今按珏光化三年及第自光化三年至此年纔十七年矣又不可合〉
　　十二月慶州叛賀瓌討之〈薛史賀瓌傳貞明二年慶州叛為李繼陟所據帝命左龍虎統軍賀瓌為西靣行營馬歩軍都指揮使兼諸軍都虞𠉀與張筠破涇鳯之衆三萬下寧衍二州此非小事而末帝紀李茂貞傳皆無惟瓌傳有之今以為據〉
　　契丹阿保機稱帝改元神冊〈紀年通譜云舊史不記保機建元事今契丹中有厯日通紀百二十年臣景祐三年冬北使幽薊得其厯因閱年次以乙亥為首次年始著神策之元其後復有天贊按五代契丹傳自邪律德光乃記天顯之名疑當時未得其傳不然虜人恥保機無號追為之耳保機虜中又號天皇王虜廷雜記曰太祖一舉併吞奚國仍立奚人依舊為奚王命契丹監督兵甲又滅勃海虜其王大諲譔立長子為勃海東丹王號人皇王自號天皇王始立年號曰天贊又曰神冊國號大遼於所居大部落置樓謂之西樓今謂之上京又於其南木葉山置樓謂之南樓又於其東千里置樓謂之東樓又於其北三百里置樓謂之北樓太祖四季常遊獵於四樓之間又曰阿保機變家為國之後始以王族號為横帳姓丹里没里以漢語譯之謂之耶律氏賜后族姓曰蕭氏王族惟與后族通昏其諸部若不奉北主之命不得與二部落通昏歐陽史曰阿保機用其妻述律䇿使人告諸部大人曰我有鹽池諸部所食然諸部知食鹽之利而不知鹽有主人可乎當來犒我諸部以為然共以酒㑹鹽池阿保機伏兵其旁酒酣伏發盡殺諸部大人遂立不復代阿保機稱皇帝前史不見年月莊宗列傳契丹傳在莊宗即帝位李存審守范陽後漢髙祖實錄唐餘錄皆云阿保機設䇿併諸族遂稱帝在乾寧中劉仁恭鎮幽州前薛史在莊宗天祐末按紀年通譜阿保機神策元年嵗在丙子乃莊宗天祐十三年梁貞明二年似不在天祐末及莊宗即位後編遺錄開平二年五月太祖賜阿保機記事猶呼之為卿及言臣事我朝望國家降使冊立必未稱帝安得在劉仁恭鎮幽州前唐餘錄全取漢髙祖實錄契丹事作傳最為差錯不知其稱帝實在何年今因其改年號置於此〉
　　韓延徽入契丹〈漢髙祖實錄延徽傳云天祐中連帥劉守光攻中山不利欲結北戎遣延徽將命入虜劉恕以為劉守光據幽州後未嘗攻定州惟唐光化三年汴將張存敬拔嬴莫攻定州劉仁恭遣守光救定州為存敬所敗恐是此時仁恭方為幽帥非守光也按劉仁恭父子彊盛之時常陵暴契丹豈肯遣使與之相結乾化元年守光攻易定王處直求救於晉故晉王遣周德威伐之其遣延徽結契丹蓋在此時然事無顯據故但云衰困附於此〉
　　四年六月蜀主殂〈北夣𤨏言云余聞公弼親吏曹處琪言建疑信王暴卒唐文扆與徐妃張裕隂謀使尚食進鷄燒餅因寘毒建疾困大臣魏𢎞夫等請誅文扆建曰太子好酒色若不克負荷幸無殺之徐氏兄弟勿與兵權言訖長吁而逝劉恕按舊史貶文扆後二十七日蜀主始殂疑曹處琪之妄孫光憲從而記之〉
　　呉朱瑾殺徐知訓知誥即日引兵濟江〈呉錄九國志徐鉉江南錄知訓死知誥過江皆無日江南録曰先主聞亂即日以州兵度江至廣陵㑹瑾自殺因撫定其衆十國紀年呉史六月乙夘瑾殺知訓踰城自殺戊午知誥入揚州代知訓執政己未誅瑾黨與廣本戊午知誥親吏馬仁裕聞知訓死自蒜山渡白知誥知誥即日帥兵入揚州撫定吏民按楊潤相去至近知誥豈得四日然後聞之今從江南錄〉
　　七月戊戌呉以徐知誥為淮南節度行軍副使内外馬歩都軍副使通判府事〈按十國紀年六月乙邜知訓被殺至此四十四日呉之政事必有所出蓋知誥至廣陵即代知訓執呉政至此方除官耳〉
　　八月張萬進叛〈莊宗實錄天祐十五年八月己酉張萬進歸欵薛史末帝紀貞明五年三月癸未削奪張守進官爵命劉鄩為制置使十月下兖州族守進萬進傳云貞明四年七月叛五年冬拔其城劉鄩傳云五年萬進反冬拔其城莊宗實錄萬進傳云劉鄩攻圍厯年屠其城莊宗列傳云天祐十五年八月萬進歸於我均王無實錄紀傳多不同難以為據今以莊宗實錄列傳為定〉
　　五年七月髙麗僧躬乂稱王〈薛史唐餘錄歐陽史皆云唐末其國自立王前王姓髙氏後王王建此據十國紀年〉
　　十二月晉王乗勝拔濮陽〈莊宗實錄天祐十五年賀瓌屯於濮州北行臺里十二月辛酉上次於臨濮賊亦捨營踵我癸亥次於胡栁明旦接戰王彦章敗走濮陽甲子進攻濮陽一鼔而拔按唐地理志濮州亦謂之濮陽郡治鄄城有濮陽臨濮二縣據莊宗實錄則行臺里在臨濮東胡栁在濮陽東彦章所保莊宗所拔者皆濮陽縣非濮州也而莊宗列傳及薛史閻寶傳皆云彦章騎軍已入濮州山下惟列歩兵向晩皆有歸心是以濮陽即為濮州也李嗣昭傳嗣昭云賊無營壘去臨濮地逺日已晡晩皆有歸心但以精騎撓之無今夕食晡後追擊破之必矣我若収軍拔寨賊入臨濮俟彼整齊復來則勝負未决是又以濮陽即為臨濮也按薛史梁紀貞明五年四月制書放濮州稅課是濮州猶屬梁也莊宗實錄天祐十六年十二月攻下濮陽下教告諭曹濮百姓勸令歸附是濮州未屬晉也又賀瓌屯土山西晉軍在其東彦章已西入濮陽瓌豈得更東歸臨濮疑寶傳濮州嗣昭傳臨濮皆當為濮陽史氏文飾之誤也又莊宗實錄去年十二月晉已拔濮陽至此又云攻下濮陽按薛史梁紀去年十二月晉人攻濮陽䧟之今年十二月又云晉人陷濮陽唐紀去冬拔濮陽今年四月追襲賀瓌至濮陽十二月無攻下濮陽事賀瓌事貞明四年領大軍營於行臺村十二月戰敗四月退軍行臺尋卒若非實錄及梁紀重複則是去冬唐雖得濮陽弃而不守今年冬復攻拔之也〉六年四月李琪罷為太子少保〈薛史止有琪作相月日無罷相年月故終言之〉朱友謙取同州晉王以朱令德為節度使〈莊宗列傳上令幕客王正言送節旄賜之莊宗實録列傳薛史友謙傳皆云友謙以令德為帥請節鉞不許薛史末帝紀貞明六年云陷同州以令德為留後表求節旄不允而貞明四年六月甲辰以歙州刺史朱令德為忠武留後恐是四年已陷同州〉
　　五月徐溫言使楊氏無男有女亦當立〈呉錄九國志有女當立之語在誅張顥時今從薛史十國紀年王疾病大丞相溫來朝議立嗣君門下侍郎嚴可求言王諸子皆不才引蜀先主顧命諸葛亮事溫以告知誥知誥曰可求多知言未必誠不過順大人意爾溫曰吾若自取非止今日張顥之亂嗣王㓜弱政在吾手取之易於反掌然思太祖大漸欲傳位劉威吾獨力爭太祖垂泣以後事托我安可忘也乃與内樞密使王令謀定䇿稱隆演命迎丹陽公溥監國己丑隆演卒六月戊申溥即王位恐可求亦不應有此言今從薛史〉
　　龍德元年正月張承業諫晉王稱帝遂得疾不復起〈莊宗實錄上初獲玉璽諸將勸上復唐正朔承業自太原急趣謁上曰殿下父子血戰三十餘年蓋縁報國復仇為唐宗社今元凶未殄軍賦不𠑽河朔數州弊於供億遽先大號費養兵之事力困凋弊之生靈臣以此為一未可也殿下既化家為國新創廟朝典禮制度須取太常凖的方今禮院未見其人儻失舊章為人輕笑二未可也因泣下沾衿上曰余非所願柰諸將意何承業自是多病日加危篤卒官莊宗列傳上受諸道勸進將簒帝位承業以為晉王三代有功於國先王怒賊臣簒逆匡復舊邦賊既未平不宜輕受推戴方疾作肩輿之鄴宫見上力諫大指皆如實録薛史唐餘錄皆與莊宗列傳同五代史闕文承業謂莊宗曰吾王世奉唐家最為忠孝自貞觀以來王室有難未甞不從所以老奴三十餘年為吾王収拾財賦召補軍馬者誓滅逆賊朱溫復本朝宗社耳今河朔甫定朱氏尚存吾王遽即大位可乎莊宗曰柰諸將意何承業知不可諫止乃慟哭曰諸侯血戰本為李家今吾王自取之悞老奴矣即歸太原不食而死秦再思洛中紀異承業諫帝曰大王何不待誅克梁孽更平呉蜀俾天下一家且先求唐氏子孫立之復更以天下讓有功者何人輒敢當之讓一月即一月牢讓一年即一年牢設使髙祖再生太宗復出又胡為哉今大王一旦自立頓失從前仗義征伐之㫖人情怠矣老夫是閹官不愛大王官職富貴直以受先王付囑之重欲為先王立萬年之基爾莊宗不能從乃謝病歸太原而卒歐陽史兼采闕文紀異之意按實錄等書承業止惜費多及儀物不備太似淺陋如闕文所言承業事莊宗父子數十年唐室近親已盡豈不知其欲自取之意乎襃美承業亦恐太過又按傳真以天祐十八年正月獻寶承業以十九年十一月卒云即歸太原不食而死亦非實也如紀異之語承業為莊宗忠謀近得其實今取之〉
　　五月劉鄩飲酖而卒〈莊宗實錄云憂恚發病卒薛史云張宗奭承朝廷密㫖逼令飲酖而卒今從之〉
　　二年四月晉王以李繼韜為安義留後〈按潞州本號昭義軍今以繼韜為安義留後蓋晉王避其父諱改之耳及繼韜降梁梁亦以為匡義節度使今人猶謂澤州為安義云〉
　　後唐紀上
　　莊宗同光元年二月以盧程為相〈薛史唐紀作盧澄今從實錄莊宗列傳〉呉越王鏐始建國置百官〈十國紀年鏐功臣諸子領節制皆署而後請命居室服御窮極侈靡末年荒恣尤甚錢氏㨿兩浙逾八十年外厚貢獻内事奢僭地狹民衆賦歛苛暴鷄魚卵菜纎悉収取斗升之逋罪至鞭背毎笞一人則諸按吏各持其簿列于庭先唱一簿以所負多少為笞己次吏復唱而笞之盡諸簿乃止少者猶笞數十多者至五百餘訖千國除人苦其政呉越備史稱鏐節儉衣衾用紬布常膳惟甆漆器為寢帳壊恭穆夫人欲易以青繪鏐不許甞歲除夜㑹子孫鼔琴未數曲止之曰聞者以我為長夜之飲遂罷錢易家話稱鏐公燕不二𦎟胾衣必三澣然後易劉恕以為錢元瓘子信撰呉越備史備史遺事忠懿王勲業志戊申英政錄𢎞倧子易撰家話俶子惟演撰錢氏慶系圖譜家王故事秦國王貢奉錄故呉越五王行事失實尤多虛美隱惡甚於他國按錢鏐起於貧賤知民疾苦必不至窮極侈靡其奢汰暴歛之事蓋其子孫所為也今從家話〉
　　七月梁主徴王彦章還大梁〈歐陽史云末帝罷彦章以段凝為招討使彦章馳至京師入見以笏畫地自陳勝敗之迹巖等諷有司劾彦章不恭勒還第今從實錄〉
　　八月梁敬翔李振請罷段凝〈歐陽史以為太祖時事按晉人取魏愽然後與梁以河為境故常以大軍守之太祖時未也就使當時曽屯軍河上亦未繫社稷之安危也况太祖時振言聼計從均王時始疎斥比必均王時事也既不知其的在何時故因凝任招討使而見之〉
　　蜀内皇城使潘在迎〈在迎先為内皇城使貶雅州蜀主北廵為馬歩使今不知何官故且稱其舊官〉
　　九月李從珂敗王彦章前鋒於遞坊鎮〈薛史作遞公鎮今從實錄〉十月梁主殺邵王友誨等〈薛史云友諒友能友誨莊宗入汴同日遇害按中都既敗均王親弟猶疑而殺之况其從弟甞為亂者豈得獨存故附於此〉
　　皇甫麟〈莊宗實錄麟作鏻今從莊宗列傳及薛史〉
　　帝命訪求梁主或以其首獻〈實錄帝慘然曰敵惠敵怨不在後嗣朕與梁主十年戰爭恨不生識其面按莊宗漆均王首藏之大社豈有欲全之之理此特虗言耳〉
　　漆朱友貞首藏太社〈薛史末帝紀云詔河南尹張全義収𦵏之今從實録〉
　　十一月張全義請帝遷都洛陽〈實錄甲辰議脩洛陽太廟按梁以汴州為東京洛京為西京莊宗以魏州為東京太原為西京真定為北都及滅梁廢東京復為汴州以永平軍為西京而不云以洛陽為何京若以為東京則與魏州無以異諸書但謂之洛京亦未甞有詔改梁西京為洛京也至同光三年始詔依舊以洛京為東都或者以永平為西京時即改梁西京為洛京而史脫其文也今無可質正故但謂之洛陽〉
　　十二月髙季興過襄州斬關而去〈五代史補季興行已浹旬莊宗且悔遽以急詔命襄州節度劉訓伺便圖之無何季興至襄州就舘而心動謂親吏曰梁先軰之言中矣與其住而生不若去而死遂弃輜重與部曲數百人南走至鳯林關已昏黒於是斬關而出是夜三更向之急詔果至劉訓度其去逺不可逐而止王舉天下大定録亦云莊宗遣使追之不及按季興自疑故斬關夜遁耳未必莊宗追之也今從薛史〉
　　二年正月岐王上表稱臣〈茂貞改封秦王薛史無的確年月實錄同光元年十一月壬寅巳稱秦王茂貞遣使賀収復自後皆稱秦王至二年二月辛巳制秦王李茂貞可封秦王豈有秦王封秦王之理必是至時始自岐王封秦王也〉
　　五月戊申蜀主遣李嚴還〈實錄七月戊午蜀遣歐陽彬朝貢十月癸巳遣客省使李嚴充蜀川回信使三年八月戊辰嚴自西川廻蜀書四月己巳朔唐使李嚴來聘五月戊申遣嚴歸本國十一月己未朔遣彬為唐國通好使按錦里耆舊傳是歲遣歐陽彬通聘洛京莊宗遣李嚴來修好笏記云豈謂大蜀皇帝特遣蘇張之士來追唐蜀之歡吾皇迴感於蜀皇復禮逺酬於厚禮然則嚴為回信使也或者歐陽彬之前蜀已有入洛之使乎若如實録年月則李嚴以二年十月奉使至三年八月方歸何留之乆乎十國紀年蜀史又云九月己亥唐帝遣李彦稠來使十一月辛丑遣彦稠東還又八月以後遣王宗鍔等戍洋利以備東師此似用宋光葆之言十一月以後以唐國通好召諸軍還似因彦稠來而罷之今並從蜀書年月〉十一月蜀主遣歐陽彬來聘〈實錄七月戊午蜀主遣戶部侍郎歐陽彬來使致書用敵國禮蜀書後主紀十一月乙未命翰林學士兵部侍郎歐陽彬為唐國通好使今從之〉
　　三年十月丁丑蜀威武城降〈實録十月戊寅魏王繼岌至鳯州王承㨗以鳯興文成四州降前一日康延孝李嚴至故鎮威武城唐景思等降按今故鎮在鳯州西四程延孝未下鳯州何能先至故鎮又蜀之守禦必在鳯州之東或者當時鳯州之東别有威武城亦名故鎮非今之故鎮歟〉辛巳興州刺史王承鑒弃城走〈實錄甲申魏王至故鎮康延孝収興州十國紀年辛巳承鑒出奔甲申繼岌郭崇韜至威武城今從之〉
　　十一月自出師至克蜀凡七十日〈實錄自興師出洛至定蜀城計七十五日薛史因之按唐軍九月戊申離洛城十一月丁巳入成都止七十日耳實錄薛史之誤也〉
　　十二月郭崇韜表董璋為東川節度使〈荘宗實録十二月丙寅以靜難節度使董璋為東川節度副大使又康延孝傳云郭崇韜除董璋為東川節度使延孝與華州節度使毛璋見崇韜請以工部任尚書為東川帥崇韜怒曰紹琛反耶敢違吾節度不及二旬崇韜為繼岌所害按大軍以十一月二十八日丁巳入西川至十二月八日丙寅除董璋東川凡十日明年正月八日殺崇韜至此凡六十日而云不及二旬崇韜遇害日月殊不相合蓋十二月丙寅崇韜始表璋鎮東川之日耳非降制日也云不及二旬亦恐誤〉
　　王宗弼求西川崇韜陽許之〈實錄薛史皆云崇韜以蜀帥許之按崇韜有識略豈可興大兵取西川反以與宗弼乎此庸人所不為也盖於時宗弼尚據成都崇韜恐其悔而違拒故陽許之以安其意耳〉明宗天成元年二月己亥魏王繼岌至利州遣任圜等討李紹琛〈莊宗實錄己亥繼岌奏康延孝叛遣任圜追討按延孝丁酉叛於劔州豈得己亥奏報已至洛舊本己亥魏王至利州桔柏津使夜来告繼岌言李紹琛令斷浮梁繼岌署任圜為副招討使令率七千人騎與都指揮使梁漢顒監軍李廷安討之今從之〉
　　三月甲子夜張破敗作亂〈莊宗實錄壬戌今上至鄴都癸亥夜張破敗作亂明日入鄴都明宗實録三月六日帝至鄴都八日夜破敗作亂薛史莊宗紀壬子嗣源至鄴都甲寅夜破敗作亂明宗紀與實錄同按長厯此月丁巳朔無壬子甲寅今從實録及明宗本紀〉
　　四月李嗣源至罌子谷聞莊宗殂〈莊宗實録云今上至鄭州聞變今從明宗實錄〉李存沼者莊宗之近屬〈唐愍帝實錄符彦超傳云皇弟存沼薛史歐陽史彦超傳作存霸莊宗列傳薛史張憲傳但云李存沼按莊宗弟無名存沼者存霸自河中衣僧服而往非今日傳莊宗之命者也或者武皇之姪莊宗之弟别無所據不敢决定故但云近屬〉
　　百官請嗣源監國〈監國本太子之事非官非爵然五代唐明宗潞王周太祖皆嘗監國漢太后令曰中外事取監國處分又誥曰監國可即皇帝位是時直以監國為稱號也今從之〉
　　李從襲勸魏王繼岌亟東行〈莊宗實錄征蜀初為都監後勸繼岌殺郭崇韜者李從襲也明宗實錄云宦官都監李繼襲勸繼岌東還及令自殺又云任圜監軍李延襲欲存康延孝及至華州為李沖所殺者復云李從襲蓋從襲誤為繼襲廷襲今從莊宗實錄〉
　　六月髙季興求夔忠萬三州〈莊宗實錄王建於夔州置鎮江軍節度以夔忠萬施為屬郡雲安監有𣙜鹽之利建升為安州王舉章平蜀詔季興自収元管屬郡荆南軍未進夔州連帥以州降繼岌十國紀年荆南史天成元年二月王表請夔忠萬三州及雲安監𨽻本道莊宗許之詔命未下莊宗遇弑六月王表求三州明宗許之劉恕按莊宗實録及薛史帝紀同光三年十一月庚戌荆南髙季興奏収復夔忠等州曾顔勃海行年記云得夔忠萬等州明宗實録及薛史韋說傳云討西蜀季興請攻峽内先朝許之如能得三州俾為屬郡三州既定季興無尺寸之功莊宗實錄同光四年三月丙寅髙季興請峽内夔忠萬等州割歸當道明宗實錄天成元年六月甲寅髙季興奏去冬先朝詔命攻取峽内屬郡尋有施州官吏知臣上峽率先歸投忠萬夔三州旦夕期於収復被郭崇韜專將文字約臣回歸方欲陳論便值更變此說頗近實故從之蓋三年十月夔忠萬三州降於繼岌十一月庚戌季興奏請三州為屬郡舊史誤云奏収復也行年記差繆最多不可為據或者夔州雖自降於繼岌季興表云収復三州攘為己功亦無足怪今從明宗實録〉七月姚坤告哀於契丹〈漢髙祖實錄作苖紳今從莊宗列傳〉
　　丙子𦵏莊宗〈實錄乙亥梓宫發引是月遷幸雍陵按莊宗實録哀冊文云丙子今從之〉九月契丹阿思没骨餒來〈漢髙祖實録作沒姑餒今從明宗實錄及㑹要〉是月呉越王鏐改元寶正〈閻自若唐末汎聞録云同光四年京師亂朝命斷絶鏐遂僭大號改元保正明年明宗錫命至迺去號復用唐正朔紀年通譜云鏐雖外勤貢奉而隂為僭竊私改年號於其國其後子孫奉中朝正朔漸諱改元事及錢俶納土凡其境内有石刻偽號者悉使人交午鑿滅之惟今杭州西湖落星山塔院中有鏐封此山為壽星寶石山偽詔刻之於石雖經鑱毁其文尚可讀後題云寶正六年歲在辛卯明宗長興二年也其元年即天成二年也好事者或傳曰保正非也余公綽閩王事跡云同光元年春梁䇿錢鏐為尚父來年改寶正元年永隆三年呉越世宗文穆王薨林仁志王氏啓運圖云同光元年梁封浙東尚父為呉越國王尋自改元寶正長興三年呉越武肅王崩子世皇嗣永隆二年呉越世皇崩子成宗嗣公綽仁志所記年歲差繆然可見錢氏改元及廟號故兼載焉至今兩浙民間猶謂錢鏐為錢太祖今參取諸書為據〉
　　二年二月討髙季興東川董璋充東南面招討使夔州刺史西方鄴副之〈按梓䕫皆在荆南之西南而云東南面者蓋據夔梓所向言之耳〉十月孫晟勸朱守殷反〈江南録作孫忌今從王溥周世宗實錄〉
　　三年十二月髙季興卒〈唐明宗實錄天成三年十一月壬午房知温奏髙季興卒烈祖實錄亦云乾貞二年十一月季興卒蓋傳聞之誤按陶榖季興神道碑及勃海行年記皆云十二月十五日卒今從之〉
　　四年九月供奉官烏昭遇使呉越〈呉越備史十國紀年皆云監門衛上將軍蓋借官耳今從實錄等諸書〉
　　十二月呉徐知誥酖弟知詢〈鄭文寶南唐近事烈祖曲宴便殿引酖觥賜周本本疑而不飲佯醉别引一巵均酒之半跪捧而進曰陛下千萬歲陛下若不飲此非君臣同心同德之義也臣不敢奉詔上色變無言乆之左右皆相顧流汗莫知所從伶倫申漸髙有機智者竊諭其㫖乃乗談諧盡併兩盞以飲之内杯於懷中亟趨而出上宻使親信持藥詣私第解之已不及矣漸髙腦潰而卒江表志烈祖曲宴引金鐘賜知詢酒曰願我弟百千長壽知詢疑懼引佗器均之曰願與兄各享五百歲知誥不飲乆之樂工申漸髙乗詼諧併而飲之至家腦潰而卒二書皆出文寶而不同乃爾按知誥既即位欲除周本自應多方不須如此云酖知詢近是今從之〉
　　長興元年十一月甲戌王𢎞贄等破劔州〈實錄辛巳軍前奏今月十三日王𢎞贄馮暉自利州入山路出劒門關外倒下殺董璋把關兵士約三千人獲都指揮使濟彦溫大軍進攻入劒門次又丙戌軍前奏今月十七日収下劔州破賊千餘人獲指揮使劉大李昊蜀髙祖實錄己卯東川告急今月十八日北軍自白衛嶺人頭山後過從小劔路至漢源驛出頭倒入劒門打破關寨掩捉彦温及將士五百餘人遂相次搆喚大軍據關下營又龎福誠謝鍠相謂曰北軍昨來既得關寨之後隔一日大軍㑹下至劒州而廼般運糧食燒舍自驚還奔關寨十國紀年後蜀史壬申𢎞贄暉襲陷劔門癸酉攻焚劒州取糧還屯劒門己夘東川告急使至成都知祥命衙内都指揮使李肇帥兵五千赴援董璋自閬州帥兩川兵屯木馬寨先是龎福誠謝鍠屯閬州北來蘇寨聞劔門陷懼北軍據劒州帥部兵千餘人由間道先董璋至劒州壁于衙城後士卒方食北軍萬餘人自北山馳下福誠等趨河橋迎擊之北軍小却福誠帥數百人夜升北山顚轉至北軍壁外大呼譟鍠命將士以弓弩短兵前急擊之北軍驚擾弃戈甲而遁鍠追襲之北軍退保劔門十餘日不窺劒州按劒門至成都尚十許程若十八日劔門失守何得二十日知祥已聞之邪今從實録十三日壬申為定若隔一日下至劒州則十五日甲戌非十七日也故思同等以大軍未至故収糧燒舍還保劒門故福誠等得復入劔州李昊叙事甚詳無執劉太事今刪之晉髙祖實錄云甲申平劒州破賊千餘人尤誤也〉契丹東丹王突欲來奔〈實録阿保機妻令元帥太子往渤海代慕華歸西樓欲立為契丹王而元帥太子既典兵柄不欲之渤海遂自立為契丹王謀害慕華其母不能止慕華懼遂航海内附按天皇王入汴猶求害東丹者誅之豈有在國欲殺之理今不取〉
　　二年閏五月殺安重誨〈五代史闕文李從璋奮檛擊重誨於地重誨曰重誨死無恨但不與官家誅得潞王佗日必為朝廷之患言終而絶按重誨自以私憾欲殺從珂當是時從珂未有䟦扈之跡重誨何以知其為朝廷之患此恐是清泰簒位之後人譽重誨者造此語未可信也〉