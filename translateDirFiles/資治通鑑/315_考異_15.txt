　欽定四庫全書
　　資治通鑑考異卷十五
　　宋　司馬光　撰
　　唐紀七
　　至德元載七月庚午上皇至巴西〈肅宗實錄作辛未今從𤣥宗實錄次栁氏舊聞上始入斜谷天尚早煙霧甚昧知頓使給事中韋倜於墅中得新熟酒一壺跪獻于馬首者數四上不為之舉倜懼乃注於他器自引滿於前上曰卿以我為疑也始吾御宇之初甞大醉損一人吾悼之因以為戒迨今四十年矣未甞甘酒味指力士近臣曰此皆知之非紿卿也從者聞之無不感悅幸蜀記上皇在巴西郡宰臣請髙力士奏蜀中氣𠉀温瘴宜數進酒上皇令髙力士宣旨曰朕本嗜酒斷之已久終不再飲深愧卿等意也力士因説上皇開元四年因醉怒殺一人明日都不記得猶召之左右具奏上愴然不言乃賜御庫絹五百匹用給䘮事更令力士就宅宣旨致祭從兹斷酒雖下藥亦不輙飲按𤣥宗荒于聲色幾喪天下斷酒小善夫何足言今不取〉
　　遣使召李泌謁見於靈武〈舊傳云謁見於彭原今從泌子繁所為鄴侯家傳云即位八九日矣〉
　　欲以泌為右相固辭〈舊傳泌稱山人固辭官秩特以散官寵之解褐拜銀青光祿大夫俾掌樞務鄴侯家傳曰初欲拜為右相恐戎事固辭爵願以客從曰陛下待以賔友則貴於宰相矣何以屈其志上無以逼今從之〉
　　同羅突厥逃歸朔方〈肅宗實錄忽聞同羅突厥背祿山走投朔方與六州郡胡具圖河朔諸將皆恐上曰因之招諭當益我軍威上使宣慰果降者過半舊崔光逺傳云同羅背祿山以廐馬二千出至滻水孫孝哲安神威從而召之不得神威憂死陳翃汾陽王家傳云祿山多譎詐更謀河曲熟蕃以為已屬使蕃將阿史那從禮領同羅突厥五千騎偽稱叛乃投朔方出塞門説九姓府六胡州悉已來矣甲兵五萬部落五十萬蟻聚於經略軍北按同羅叛賊則當西出豈得復至滻水此舊傳誤也若祿山使從禮偽叛則孝哲何故召之神威何為怖死乂必須先送降欵於肅宗如此則諸將當喜而不恐賊之陰計豈徒取河曲熟蕃也葢同羅等久客思歸故叛祿山欲乗世亂結諸胡據邊地耳肅宗錄所謂共圖河朔者欲據河朔西方兩道猶言河隴也肅宗從而招之必有降者若云大半則似太多今參取諸書可信者存之〉
　　崔光逺至靈武以為御史大夫〈天寶亂離記祿山以張通儒為西京留守通儒素憚侍中苖公晉卿内史崔公光逺二人並偽於通儒處請復本職通儒許之由是㣲申存撫兩街百姓長安稍見寧帖密宣喻人主蒼惶西幸之意老㓜對泣悲不自勝皆感恩㫖苖公乗驢間道赴蜀奔駕光逺亦潜去焉通儒素憚兩公名德内特寛之按舊苖晉卿傳潜遁山谷南投金州未甞受賊官今不取〉
　　上命河西李嗣業將兵五千赴行在〈叚秀實别傳曰詔嗣業將安西五萬衆赴行在今從舊傳〉
　　令狐潮圍雍丘張巡大破之〈張中丞傳自三月二日潮至雍丘城下攻守六十餘日潮大敗而走然則於時已五月初矣又云未幾潮又帥衆來攻謂巡曰本朝危蹙兵不出關則是潼關未破也乂巡答潮書主上縁哥舒被衂幸于西蜀孝義皇帝收河隴之馬取太原之甲蕃漢雲集不減四十萬衆前月二十七日已到土門蜀漢之兵吳楚驍勇循江而下永王申王部統已到申息之南門竊料胡虜遊魂終不臘矣則是七月十五日丁夘以後也其曰前月二十七日兵到土門葢圍城中傳聞之誤也又云相守四十餘日潮收兵入陳留不敢出其下乃云五月魯炅敗於葉六月哥舒翰敗於潼關上皇幸蜀皇帝北巡靈武六月九日賊將瞿伯玉據圍城十二日賊屯白沙渦十四日夜巡襲破之七月十三日潮伯玉至雍丘又破之其日月前後差舛不可考按葢李翰亦得於傳聞不能精審今但置關破以前事於五月關破以後事於七月耳〉烏承恩承玼之族兄〈韓愈烏氏先廟碑云承恩承洽之兄今從新傳〉
　　八月壬午朔郭子儀李光弼並同平章事〈肅宗實錄八月壬午子儀光弼皆於常山郡嘉山大破賊子儀等俱奉詔領士馬五萬至自河北以子儀為某官光弼為某官汾陽家傳六月八日破史思明於嘉山之下公謂光弼曰賊散矣其餘幾何可長驅而南以定天下其月𤼵恒陽至常山中使邢延恩至奉詔取河北路席卷而南會哥舒翰敗績𤣥宗幸蜀肅宗如朔方公聞之獨揔精兵五萬奔肅宗行在𤣥宗有誥以肅宗嗣皇帝位肅宗奉誥歔欷哀不自勝公諫云云跪上天子璽以七月十三日即皇帝位二十七日制可武部尚書平章事幸蜀記六月十一日𤣥宗追郭子儀赴京李光弼守太原河洛春秋六月二十五日大破賊於嘉山二十六日覆陳二十七日有詔至恒陽云潼關失守駕幸劒南儲君又往靈武由是拔軍入井陘口邠志六月八日敗史思明于嘉山會潼關失守二公班師唐厯七月二十八日子儀光弼並加平章事又詔子儀收軍赴朔方光弼赴太原河洛春秋又云光弼至太原殺王承恩固守晉陽舊紀與實錄同子儀傳七月肅宗即位以賊據兩京方謀收復詔子儀班師八月子儀與光弼帥步騎五萬至自河北光弼傳肅宗理兵於靈武遣中使劉智達追光弼子儀赴行在又云以景城河間之卒五千赴太原𤣥宗實錄六月壬午光弼子儀破史思明於嘉山舊紀六月癸未朔庚寅哥舒翰敗於靈寶其日光弼破思明於嘉山子儀光弼傳皆云六月無日諸書言李郭事不同如此按嵗朔厯六月癸未朔與舊紀同𤣥宗實錄云壬午誤也肅宗實錄八月壬午朔日也子儀光弼皆於嘉山大破賊領士馬至自河北以為某官某官葢壬午乃拜官日因言已前事耳汾陽家傳邠志皆云六月八日破思明與舊紀同家傳云勸肅宗即位上璽則恐不然哥舒翰以六月八日敗亦須旬日方傳至河北肅宗七月十二日即位若六月二十七日班師七月十二日豈能便達靈武也河洛春秋二十五日破賊與諸書皆不合恐太後也今据舊𤣥宗紀汾陽家傳邠志唐厯皆云六月八日破史思明宜可從幸蜀記十一日𤣥宗召子儀光弼事或如此但二傳皆云肅宗召之恐是二人在河北聞潼關不守已收軍赴難在道遇肅宗中使遂趨靈武今從舊傳唐厯拜相在七月二十八日汾陽家傳二十七日肅宗實錄八月一日三書皆不相逺子儀傳云八月雖無日與實錄亦略相應今從實錄据舊傳光弼亦曽到靈武疑朔方兵盡從肅宗故光弼但領河北兵赴太原耳河洛春秋月日尤疎所云殺王承恩固守晉陽必誤也〉癸未上皇下制赦天下〈𤣥宗實錄舊紀皆云八月癸未朔肅宗實錄唐厯舊紀長厯皆云壬午朔今從之〉
　　癸巳靈武使者至蜀〈肅宗實錄癸未上奉表至蜀𤣥宗實錄八月癸未朔赦天下時皇太子已至靈武七月甲子即位道路險澁表疏未達及下是詔數日北使方至具陳羣臣懇請太子辭避之旨辛卯下詔稱太上皇庚子遣韋見素等奉冊今從舊紀唐厯〉
　　九月上欲以建寧王倓為元帥李泌諫乃以廣平王俶為之〈鄴侯家傳曰以李光弼為元帥左廂兵馬使出井陘以攻常山圍范陽郭子儀為右廂兵馬使帥衆南取馮翊河東按汾陽家傳時郭子儀方北討同羅未向河東也鄴侯家傳又曰上召光弼子儀議征討計二人有遷延之言上大怒作色叱之二人皆仆地不畢詞而罷上告公曰二將自偏禆一年遇國家有難朕又即位於此遂至三公將相看已有驕色商議征討欲遷延適來叱之皆倒方圖尅復而將已驕朕深憂之朕今委先生戎事府中議事宜示以威令使其知懼對曰陛下必欲使畏臣二人未見廣平伏望令王亦暫至府二人至時寒臣與飲酒二人必請謁王臣因為酒令約不起王至但談笑共臣同慰安酒散乃諭其修謁於元帥則二人見元帥以帝子之尊俯從臣酒令可以知陛下方寵任臣軍中之令必行他時或失律能死生之也上稱善又奏曰伏望言於廣平知是聖意欲李郭之畏臣非臣敢恃恩然也上曰廣平於卿豈有形迹對曰帝子國儲以陛下故親臣臣何人敢不懼明日將曉王亦至及李郭至具軍容修敬乃坐飲二人因言未見元帥乃使報王王將至執盞為令並不得起及王至先公曰適有令許二相公不起王曰寡人不敢遽就座飲李郭失色談笑皆歡先公云二人起謝廣平曰先生能為二相公如此復何憂寡人亦盡力今者同心成宗社大計以副聖意既出李謂郭曰適來飲令非行軍意皆上旨也欲令吾徒禀令耳按肅宗温仁二公沈勇必無面叱仆地之事今不取〉
　　阿史那從禮誘諸胡數萬將㓂朔方命郭子儀討之〈汾陽家傳云甲兵五萬部落五十萬今從舊子儀傳汾陽家傳又云九月十九日駕欲幸彭原命公赴天徳軍伐叛蕃按實錄戊辰行幸彭原戊辰十七日也汾陽傳誤〉
　　南詔䧟越巂〈唐厯是月吐蕃䧟巂州新傳是嵗閤羅鳳乗釁取巂州會同軍云云葢二國兵共䧟巂州也〉
　　十月第五琦請市輕貨令漢中王瑀陸運以助軍〈鄴侯家傳云薦元載令於鄖卿縣置院以督運按載傳是時在蘇州及洪州未甞在鄖卿今不取〉
　　賀蘭進明短房琯上由是疎之〈唐厯上以房琯有重名虚己以待之禮遇加等琯推誠謇諤亦以天下為己任知無不為其所引進皆一時名士其嫉惡太甚雅有宰相望其於彌綸天下非所長也後頗以直忤旨上以名髙隠忍漸不能容矣琯遂請兵為元帥許之今從實錄〉
　　李峘為劒南節度使〈肅宗實錄明年正月甲寅以峘為劔南節度使葢峘已受上皇命而肅宗申命之也〉
　　上皇欲誅延王玢漢中王瑀救之〈明皇雜錄賀蘭進明之初守北海也城卑不完諸積於外冦又將至懼資其用進明遂焚之適有寺人至北海求貨於進明不獲歸以損軍用聞於上遂詔罷郡守屬延王玢從上不及遣中使訪之而加刑焉㑹進明赴蜀遇使訪于路曰王罪不宜及刑願少留於路使者感而受約既至蜀進明言於上曰延王陛下之愛子也無兵權以變其心無郡國以驕其志間道於豺狼乃責其不以時至陛下罪之人復何望臣恐漢武望思之築將見於聖朝矣因遽馳使赦之謂進明曰俾父子如初卿之力也遂遣進明往靈武道遇延王進明馳馬以慰之王望之降車稽首而去肅宗謂之曰卿解平原之圍阻賊寇之軍而不以讒口介意復全我兄弟乃社稷之臣因授御史大夫今從舊傳〉
　　史思明䧟清河博平〈河洛春秋云蔡希德引兵攻貝州貝州䧟攻博州五日城䧟今從肅宗實錄〉
　　張興守饒陽賊攻彌年不能下〈此事出河洛春秋前云賊攻深州經月不下後云興戰守彌年而城池轉固葢前云經月者今次攻城也後云彌年者并計前後之數也〉
　　二載正月張良娣李輔國譛建寧王倓上賜倓死〈鄴侯家傳曰肅宗自馬嵬北行至同官縣食於土豪李謙家張良娣稱腹痛不能乗馬并小女寄謙家而去上即位使人迎之迎者或有它説建寧聞而數以為言舊傳曰倓屢言良娣頗專恣與護國連結内外欲傾動皇嗣未知孰是實錄新舊本紀皆無倓死年月列傳云倓死明年冬廣平王復兩京然則倓死在至德二載也按鄴侯家傳上從容言曰廣平為元帥經年今欲命建寧為元帥則是至德二載倓猶在也又云代宗使自彭原迎倓䘮故置於此〉
　　廣平王俶謀去輔國及良娣李泌止之〈鄴侯家傳曰先公在内院未起輔國體肥重因近牀語遂以身壓先公先公素服氣乃閉氣良久而去按泌方為上所厚恐輔國亦不敢擅殺今不取〉
　　李泌言以爵土賞功臣〈鄴侯家傳曰泌既與上論封爵之事因曰若臣者受賞與它人異上曰何故公曰臣絶粒無家祿位與茅土皆非所要為陛下帷幄運籌收京師後但枕天子膝睡一覺使有司奏客星犯帝座一動天文足矣上大笑及南幸扶風毎頓皆令先公領元帥兵先發清行宫收管鑰奏報然後上至至保定郡先公於本院寐上來入院不令人驚登牀捧先公首置於膝上久方覺上曰天子膝已枕睡了尅復効在何時逺朕可也欲起謝恩持之不許對曰當如郡名必保定矣此近戯謔今不取〉
　　二月永王璘敗死〈新舊紀傳實錄唐厯皆不見璘敗時在何處唯云璘進至當塗若在當塗不應登城望見𤓰步揚 --（『昜』上『旦』之『日』與『一』相連）子李白永王東巡歌云龍盤虎踞帝王州帝子金陵訪古丘又云初從雲夢開朱邸更取金陵作小山如此似已據金陵但於諸書别無所見疑未敢質〉
　　郭子儀遣子旰等破潼關〈實錄三月朔方節度使郭子儀大破賊於潼關汾陽家傳云正月二十八日使宗子懐又潜募郭俊茍文俊入河東構忠義與大將軍約期以翻城公乃進軍出洛郊分兵收馮翊二月十一日郭俊等伺大軍將至中夜舉火尅斬幽檀勁卒千人崔乾祐尋縋而免乾祐先置兵於城北廢府遂以三千兵攻城自領馬步五千伏於關城中公使旰及僕固懐恩等先擊之賊大破遽焚橋我軍蹈之而滅乾祐棄關城尋自逕嶺而逸遂收河東郡舊子儀傳曰二年三月子儀大破賊於潼關崔乾祐退保蒲津時永樂尉趙復河東司户韓旻司士徐炅宗子李藏鋒等䧟賊在蒲州四人密謀俟王師至則為内應及子儀攻蒲州趙復等斬賊守陴者開門納子儀乾祐與麾下數千人北走安邑百姓偽降乾祐兵入將半下懸門擊之乾祐未入遂得脱身東走子儀遂收陜郡永豐倉自是潼陜之間無復冦鈔唐厯云子儀收蒲州又襲下潼關按潼關在河東馮翊之南若未破河東馮翊安能先取潼關又實錄云三月取河東而下復載二月戊戌以後事與舊傳皆誤也今從汾陽家傳及唐厯〉
　　安慶緒救潼關旰等大敗〈汾陽家傳云偽關西節度安守忠率兵至二十九日公使僕固懐恩王仲昇陳於永豐倉南及暮百戰斬一萬級李韶光王祚決戰而死唐厯子儀襲下潼關及同州盛兵潼關以守之賊將李歸仁來救子儀戰大敗死者萬餘衆退守河東歸仁遂攻䧟同州刺史蕭賁死之盡屠城中舊僕固懐恩傳云懐恩退至渭水無舟楫抱馬以度存者僅半奔歸河東按子儀不得馮翊則西路不通後奉詔赴鳳翔厯馮翊而去則馮翊不䧟也潼關者兩京往來之路賊所必爭也子儀若不敗則何以棄潼關而不守今參取衆書可信者存之〉
　　四月郭子儀為司空〈唐厯四月子儀為司空尋以廣平王為元帥子儀為副元帥按鄴侯家傳廣平在靈武已為元帥唐厯誤也〉
　　子儀使李若幽等伏兵擊賊〈汾陽家傳作桑如珪今從舊傳〉
　　五月子儀為賊所敗退保武功〈汾陽家傳曰賊帥安守忠李歸仁領八萬兵屯於昆明池西五月三日陣於清渠之側公大破之追奔十餘里斬首二萬級六日救兵至又陣於清渠我師敗績以冐暑毒師人多病遂收兵赴鳳翔今從舊傳〉
　　六月王去榮免死於陜郡効力〈實錄云於河東承天軍効力據賈至集陜郡也今從之〉
　　八月許叔兾奔彭城〈實錄云拔其衆南投睢陽郡按張中丞傳云許叔兾在譙郡葢叔兾欲投睢陽睢陽為賊所圍遂投彭城譙郡耳今從新紀〉
　　南霽雲嚙指〈韓愈書張中丞傳後云因拔所佩刀斷一指血淋漓以示賀蘭一座大驚皆感激為雲泣下按栁宗元霽雲碑云自噬其指曰噉此足矣今從舊傳〉
　　閏月戊辰遣郭子儀等攻長安〈汾陽家傳閏八月二十三日肅宗授代宗鉞俾誅元惡詔公為副元帥二十三日出鳳翔實錄九月丁亥元帥領兵十五萬辭出又云戊子囬紇葉護至扶風蓋郭子儀以閏月二十三日先行屯扶風九月十二日廣平乃發也〉
　　十月張巡許逺謀若棄睢陽是無江淮〈唐人皆以全江淮為廵逺功按睢陽雖當江淮之路城既被圍賊若欲取江淮繞出其外睢陽豈能障之哉葢巡善用兵賊畏巡為後患不滅巡則不敢越過其南耳〉
　　賊䧟睢陽巡等被殺〈新傳曰虢王巨之走臨淮巡有姊嫁陸氏遮巨勸勿行不納賜百縑弗受為巡補縫行間軍中號陸家姑先巡被害按巨在彭城若走臨淮陸姊在睢陽城何以得遮之今不取〉張鎬杖殺譙郡太守閭丘曉〈舊傳作豪州刺史新傳作濠州刺史統紀作亳州刺史按濠州在淮南去睢陽逺亳州與睢陽接境必亳州也今從統紀〉
　　己未郭子儀等遇賊於新店大破之〈實錄無新店戰日但云子儀與嗣業等至新店遇賊大破之逐北五卜餘里人馬相枕藉器械戈甲自陜至洛城委棄道路無空地庚申慶緒走其夜自東京苑門率其衆黨奔河北壬戌元帥廣平王與子儀收陜郡汾陽家傳九月安慶緒自洛疾使諸將至陜兼收敗卒猶十五萬卜月四日於陜西依山而陳彼則憑髙下擊此乃進軍上衝賊屹立不動公使偽退引令下山使囬紇驀間走險以襲其背賊乃敗績斬九萬級擒一萬人汾陽家傳十月四日破賊於陜西八日收洛陽年代記十月己未破賊于新店辛酉慶緒聞軍敗率其黨投相州舊紀庚申慶緒奔河北壬戍廣平王入東京新紀戊申敗賊新店克陜郡壬子復東京按陜洛之間幾三百里汾陽傳新紀太早實錄壬戌收陜郡太晩今從年代記幸蜀記〉
　　許逺死於偃師〈實錄舊傳皆曰羽子奇執送洛陽與哥舒翰程千里俱囚於客省及安慶緒敗渡河北走使嚴莊皆害之張中丞傳相里造誄曰唐故御史中丞張許二君以守城睢陽䧟張君遇害許君為羯賊所擒求死不得牽逼至偃師縣亦被兵焉今從之〉
　　田承嗣武令珣走河北〈舊魯炅傳云炅保南陽賊使武令珣攻之令珣死乂令田承嗣攻之下又云王師收兩京承嗣令珣奔河北唐厯慶緒據鄴武令珣自唐鄧至炅傳云武令珣死誤也〉安慶緒改元天成〈唐厯曰改年天和薊門紀亂曰改元至成與實錄年號不同紀年通譜兩存之今從實錄〉
　　十二月上皇上馬上親執鞚行數步〈幸蜀記云執轡鞚出宫門上皇令左右扶上馬今從實錄〉
　　加李光弼司空〈實錄光弼舊守司徒按舊傳光弼檢校司徒耳實錄誤也〉
　　立皇子係為趙王僙為襄王倕為杞王〈實錄係為傑僙為傜倕為傀今從唐厯統紀新舊紀傳年代記〉
　　阿史那承慶安守忠以五千勁騎自隨〈舊傳云三千騎今從實錄〉史思明遣竇子昂奉表降乙丑至京師〈河洛春秋乾元元年四月烏承恩受命入幽州陳禍福思明乃有表今從實錄實錄曰明日遂拘承慶斬守忠之首以徇舊傳亦曰遂拘承慶斬守忠李立節之首以徇新烏承玼傳曰思明斬承慶按實錄明年二月承慶守忠遣人齎表狀歸順舊郭子儀傳明年七月破賊河上擒安守忠然則此際未死也葢二人既被拘則降於思明復為之用耳〉以思明為范陽節度使〈河洛春秋及舊傳皆云河北節度使按安祿山為范陽節度使兼河北采訪使思明葢襲祿山舊官耳今從實錄〉
　　上欲免張均張垍死上皇不從〈栁珵常侍言旨云太上皇召肅宗謂曰張均弟兄皆與逆賊作權要官就中張均更與賊毁阿奴三哥家事雖犬彘之不若也其罪無赦肅宗下殿叩頭再拜曰臣比在東宫被人誣譛三度合死皆張説保護得全首領以至今日説兩男一度合死臣不能力爭儻死者有知臣將何面目見張説於地下嗚咽俯伏太上皇命左右曰扶皇帝起乃曰與阿奴處置張垍宜長流逺惡處張均宜棄市阿奴更不要若救這賊也肅宗掩泣奉詔按肅宗為李林甫所危時説已死乃得均垍之力均垍以説遺言盡心於肅宗耳今略取其意〉
　　河中領蒲絳等州〈諸地里書皆云某郡乾元元年復為某州不見在何月日是嵗十二月戊午赦云近日所改百官額及郡名官名一切依故事葢此即復以郡為州之文也北頒下四方已涉明年矣故皆云乾元元年也〉
　　乾元元年正月戊寅上皇授冊加上尊號〈實錄戊寅𤣥宗御宣政殿上傳國寶禮畢冊上加尊號上上言讓曰伏奉聖旨賜臣典策曰光天文武大聖孝感皇帝授傳國寶符受命寶符各一按去年十二月癸亥上已受國璽告太清宫甲子𤣥宗御宣政殿授上傳國璽於殿下涕泣拜受今又云授寶事似復重唐厯統紀年代記舊紀皆云去年十二月授傳國璽此年正月戊寅冊尊號今從之〉五月王璵同平章事〈舊傳云三年七月今從實錄〉
　　六月初史思明事平盧軍使烏知義〈舊傳知義為節度使按安祿山始為平盧節度使舊傳誤也〉
　　思明殺烏承恩耿仁智〈唐厯舊傳皆云四月殺承恩今據河洛春秋四月始為節度副使六月死〉
　　郭子儀入朝〈實錄郭子儀擒逆賊將安太清送闕下按上元元年李光弼拔懐州始擒太清實錄誤也唐厯本紀等皆無之舊子儀傳七月破賊河上擒安守忠以獻諸書亦無之今不取〉
　　八月青登等五州節度使許叔兾〈實錄云青徐等五州節度使季廣琛青登等五州節度使許叔兾按青州豈可屬兩節度又廣琛先為荆州長史今年五月為右常侍九月討安慶緒時實錄稱鄭蔡節度使汾陽家傳稱淮西荆澧舊紀稱荆州未甞鎭青徐實錄於此稱青徐恐誤也〉九月安慶緒殺蔡希德〈河洛春秋十月蔡希德有密欵歸國將襲殺慶緒以為内應左右泄之慶緒斬希德於鄴中又曰慶緒既殺蔡希徳始有土崩之兆矣薊門紀亂史思明常畏希德自知謀策果斷英武皆不及之時希德在相州為慶緒竭節度効思明未敢顯背無何希德為慶緒所殺思明初聞驚疑不信及知其實大喜見於顔色焉今從實錄〉
　　庚寅命郭子儀等九節度討安慶緒〈實錄有李敻無崔光逺而云凡九節度汾陽家傳有光逺無敻又有河東兵馬使薛兼訓葢實錄脱光逺汾陽傳脫敻名耳兼訓葢光弼禆將光弼未至間先遣赴鄴城也汾陽傳又以炅為襄鄧廣琛為淮西荆澧舊本紀廣琛為荆州今從實錄汾陽傳又云公九月十二日出洛師涉河而東今從實錄庚寅二十一日也〉
　　十月甲辰冊太子〈實錄云可大赦天下頃者頻興大典累洽殊私率土之間屢經蕩滌猶慮近者或滯狴牢其天下見禁囚徒已下罪一切放免按既云大赦則死罪皆免豈有但免徒以下罪邪恐可大赦天下是衍字耳今不書赦〉
　　郭子儀等破安慶緒於愁思岡〈汾陽家傳十月五日戰愁岡據實錄癸丑子儀破賊擒安慶和癸丑十四日也蓋㨗奏始到〉
　　二年正月史思明以周摯為行軍司馬〈河洛春秋作周萬至邠志作周至舊傳作周贄今從實錄〉
　　二月百官請加皇后尊號輔聖〈舊紀作翊聖今從實錄〉
　　三月諸節度之師皆潰惟李光弼王思禮全軍以歸〈邠志曰史思明自稱燕王牙前兵馬使吳思禮曰思明果反葢蕃將也安肯盡節於國家因目左武鋒使僕固懐恩懐恩色變陰恨之三月六日史思明輕兵抵相州郭公率諸軍禦之戰于萬金驛賊分馬軍並滏而西郭公使僕固懐恩以蕃漢馬軍邀擊破之還遇吳思禮於陳射殺之呼曰吳思禮陣沒其夕收軍郭公疑懐恩為變遂脱身先去諸軍相繼潰于城下今從實錄〉
　　四月制停口敇處分等李輔國由是忌李峴〈實錄李峴傳曰時李輔國專典禁中兵權詔旨或不由中書而出峴切陳其狀肅宗甚嘉之即日下詔如峴奏由是少挫輔國威權輔國頗忌之葢即此詔也〉
　　史思明稱應天皇帝〈河洛春秋曰上元三年春三月思明懐西侵之謀慮北地之變乃令男朝義留守相城自領士馬歸范陽因僣號後燕改元順天元年按實錄此年正月一日思明稱燕王立年號實錄舊傳皆不載所改年名紀年通譜此年即思明順天元年栁璨正閏位厯思明有順天應天二號按薊門紀亂思明既殺烏承恩不稱國家正朔亦不受慶緒指麾境内但稱某月而已乾元二年四月癸酉思明僣位於范陽建元順天國號大燕立妻辛氏為皇后次子朝興為皇太子長子朝義為懐王六月於開元寺造塔改寺名為順天上元二年正月癸卯思明大赦改元應天實錄云正月立年號河洛春秋云上元三年僭號薊門紀亂云立朝興為太子按思明欲立少子為太子左右泄其謀故朝義弑之紀亂云於時已立為太子誤也按長厯四月丁酉朔無癸酉〉
　　五月李峴貶蜀州刺史〈代宗實錄云屬有盜𤼵鳳翔管在北軍者詔遣御史訊鞫盜已伏罪李輔國執奏重覆殿中侍御史毛若虚奏覆與輔國協肅宗大怒下三司推鞫之峴以若虚不直陳於上前及三司覆奏與峴理協肅宗以為朋黨會同列李揆希旨遂貶峴為通州刺史三司大臣皆貶官今從肅宗實錄舊紀傳〉
　　七月以李光弼代郭子儀為朔方節度使〈邠志曰四月肅宗使丞相張公鎬東都慰勉諸軍郭公陳饌於軍張公不坐而去軍中不悦朋肆流議居十日有中使追郭公汾陽家傳曰六月公朝于京師三讓元帥上許之乃詔李光弼代公為副叚公别傳曰五月李光弼代子儀為副元帥守東都今因實錄七月除趙王係為元帥并言之〉
　　以趙王係為兵馬元帥光弼副之〈舊傳思明縱兵河南加光弼太尉兼中書令代郭子儀為朔方節度兵馬副元帥以東師委之新傳曰帝貸諸將罪以光弼兼幽州大都督府長史知諸道節度行營事又代子儀為朔方節度使未幾為天下兵馬副元帥按實錄光弼加太尉中書令在上元元年破史思明後為幽州都督在此年八月其代子儀節度朔方實錄無月日制辭云宜副出車之命仍踐分麾之寵葢只在此時耳〉
　　光弼斬張用濟〈舊傳曰用濟承子儀之寛懼光弼之令與諸將頗有異議欲逗遛其衆光弼以數千騎出次汜水縣用濟單騎迎謁即斬於轅門諸將懾伏以辛京杲代之復追都兵馬使僕固懐恩懐恩懼先期而至邠志曰五月二十三日詔河東節度使李公代子儀兼統諸軍李公既受命以河東馬軍五百騎至東都夜入其軍張用濟在河陽聞之曰朔方軍非叛人也何見疑之甚欲率精騎突入東都逐李公請郭公李公知之遂留東都表請濟師于河陽冬十月思明引衆渡河李公曰思明渡河必圖洛城我當守武牢關揚 --（『昜』上『旦』之『日』與『一』相連）兵於廣武原以待之遂引軍東出師氾水縣檄追河陽諸將用濟後至李公數其罪而戮之以辛京杲代領其職明日引軍入河陽按實錄此月光弼為副元帥九月始移軍河陽耳〉
　　九月光弼移軍河陽〈實錄光弼謂韋陟曰洛陽無糧不可守按河陽糧纔支十日亦非糧多也今不取〉
　　十月李日越髙庭暉降〈新傳曰上元元年光弼降賊將髙暉李日越按此月己亥髙庭暉授特進疑即髙暉也丁巳李日越又授特進是此月皆已降新傳誤邠志曰三年三月思明引衆南去使其子朝義圍河陽四月一日思明䧟洛城上元元年五月思明耀兵于河清宣言曰我且渡河絶彼餉道三城食盡不攻自下李公聞之師于野水渡既夕還軍與實錄亦相違今從實錄〉
　　李光弼大破史思明斬首千餘級周摯遁去擒徐璜玉李秦授走安太清〈舊傳斬萬餘級生擒八千餘人擒其大將徐璜玉李秦授周摯按李秦授上元元年四月乃見擒周摯二年三月為史朝義所殺今從實錄實錄云擒偽懐州節度安太清并男朝俊為貝州刺史徐璜玉按太清上元元年九月拔懐州始擒之今從舊傳〉
　　上元元年閏月史思明入東京〈按去年九月思明已入東京實錄至此復云爾者葢當時城空李光弼在河陽思明還屯白馬寺不入宫闕今始移軍入城耳〉
　　六月如仙媛〈常侍言旨作九仙媛唐厯作九公主女媛今從新舊傳葢舊宫人也〉
　　十一月以劉展為都統淮南東江南西浙西三道節度使〈沈既濟劉展亂紀云淮南東道浙江西道凡二十三州置都統節度下云以展為都統江南淮南節度使下又云三道皆𤼵吏申圖籍按舊李峘傳峘都統淮南江南江西節度使展既代峘其所統亦三道耳淮南者東道揚 --（『昜』上『旦』之『日』與『一』相連）楚滁和舒廬濠夀八州也江南者浙西昇潤常蘇湖杭睦七州也江西者洪䖍江吉袁信撫七州也凡二十二州亂紀誤以二為三又脱江南西道字耳〉
　　甲午展䧟潤州〈實錄十一月壬子淮南節度奏展反鄧景山李峘戰敗八日展䧟潤州十日䧟昇州按八日甲午十日丙申壬子二十六日乃奏到日也唐厯壬子淮南奏宋州刺史劉展赴鎭揚 --（『昜』上『旦』之『日』與『一』相連）州長史淮南節度鄧景山都統尚書李峘承詔拒之兵敗犇於夀州乙未劉展䧟揚 --（『昜』上『旦』之『日』與『一』相連）州景申䧟潤州丁酉䧟昇州壬子在前葢因實錄也今從劉展亂紀及新書本紀〉
　　李光弼拔懐州擒安太清〈舊傳云擒安太清周摯楊希文等送於闕下按周摯於時不在懐州城中明年為史朝義所殺非光弼所擒也〉
　　十二月田神功入廣陵〈劉展亂紀云二年春神功舉兵東下實錄唐厯神功入揚 --（『昜』上『旦』之『日』與『一』相連）州在此月今從之〉