欽定四庫全書
　　資治通鑑考異卷二十
　　宋　司馬光　𢰅
　　唐紀十二
　　元和八年三月丙辰杖殺僧鑒虚〈實録在二月按長歴二月乙酉朔三月甲寅朔丙辰三月三日甲子武元衡入知政事十一日也實録脫不書月耳〉
　　七月李光進請修受降城〈實録云李光進請修東受降城兼理河防又云以中受降城及所管騎士一千一百四十人𨽻于天徳軍舊傳盧坦與李絳叶議以為西城張仁愿所築不可廢三者不同莫知孰是今但云受降城所闕疑也又李司空論事云中城舊屬振武有鎮兵四百人其時割屬天徳交割惟有五十人人數如此不同或者一千一百四十人是三城都數耳〉
　　九年閏八月丙辰吳少陽薨〈實録少陽卒在九月己丑下壬辰上而并元濟焚舞陽言之統紀舊紀少陽卒皆在九月按舊傳曰少陽卒凡四十日不為輟朝唐紀張𢎞靖請為少陽廢朝贈官而實録辛丑贈少陽右僕射然則己丑至辛丑才十二日耳豈容四十日不輟朝乎今從新紀〉
　　十月崔潭峻監軍〈實録作談峻今從舊傳〉
　　十年三月劉禹錫為播州刺史改連州〈舊禹錫傳元和十年自武陵召還宰相復欲置之郎署時禹錫作遊𤣥都觀詠看花君子詩語涉譏刺執政不悦復出為播州刺史禹錫集載其詩曰𤣥都觀裏桃千樹盡是劉郎去後栽按當時叔文之黨一切除逺州刺史不止禹錫一人豈緣此詩葢以此得播州惡處耳實錄曰中丞裴度奏其母老必與此子為死别臣恐傷陛下孝理之風憲宗曰為子尤須謹慎恐貽親之憂禹錫更合重於它人卿豈可以此論之度無以對良久帝改容而言曰朕所言是責人子之事然終不欲傷其所親之心明日改授禹錫連州趙元拱唐諫諍集度曰陛下方侍太后以孝理天下至如禹錫誠合哀矜憲宗乃從之明日制授禹錫連州既而語左右裴度終愛我切趙璘因話録曰憲宗初徴柳宗元劉禹錫至京城俄而柳為柳州刺史劉為播州刺史柳以劉須侍親播州最為惡處請以柳州換上不許宰相對曰禹錫有老親上曰但要與郡豈繫母在裴晉公進曰陛下方侍太后不合發此言上有愧色劉遂改為連州按柳宗元墓誌將拜疏而未上耳非已上而不許也禹錫除播州時裴度未為相今從實録及諫諍集〉六月盜殺武元衡斬張晏等李師道客潛匿亡去〈舊張𢎞靖傳曰初盜殺元衡京師索賊未得時王承宗邸中有鎮卒張晏輩數人行止無狀人多意之詔録付御史臺御史陳中師按之皆附致其罪如京中所説𢎞靖疑其不直驟於上前言之憲宗不聴及田𢎞正入鄆按簿書亦有殺元衡者但事曖昧互有所説卒未得其實按舊吕元膺傳獲李師道將訾嘉珍問察皆稱害武元衡者然則元衡之死必師道所為也但以元衡叱尹少卿及承宗上表詆元衡故時人皆指承宗耳今從薛圖存河南記〉
　　七月李師道遣賊謀焚東都宫闕〈河南記曰賊帥訾嘉珍果於東都留後院潛召募一百餘人兼造置兵仗部署已定㑹門子健兒有小過被笞責之遂使兄弟一人告河南府當時飭兩縣驅丁壯悉持弓矢刀棒圍興道坊院數重賊黨迫蹙遞相躁四面矢下如雨俄然殄滅因縱火焚其院宇悉為煨燼今從實録〉
　　九月韓𢎞欲倚賊自重不願淮西速平〈舊傳曰𢎞鎮汴州當兩河賊之衝要朝廷慮其異志欲以兵柄授之而令李光顔烏重𦙍實當旗鼓乃授𢎞淮西諸軍行營都統𢎞雖居統帥常不欲諸軍立功陰為逗撓之計每聞獻捷輒數日不怡其危國邀功如是按𢎞承宣武積亂之後鎮定一方居彊冦之間威望甚著若有異志與諸鎮連衡跋扈如反掌耳然觀其始末未嘗失臣節朝廷若疑其有異志而更用為都統則光顔重𦙍更受其節制非所以防之也且數日不怡有何狀可尋恐毀之過其實耳今從其可信者〉
　　十一年十一月柳公綽杖殺神策將〈柳氏敘訓曰公穆宗朝為大京兆有禁軍校冒騶卒唱駐馬斃之翌日延英對上云云朝退上顧左右曰爾輩大須作意如此神策我亦畏他因話録曰憲宗正色詰公專殺之狀公曰京兆尹在取則之地臣初受陛下奬擢軍中偏禆躍馬衝過此乃輕陛下灋不獨欺臣臣杖無禮之人不打神策軍將按公綽憲宗穆宗朝俱嘗為京兆尹此事恐非穆宗所能為敘訓之誤也今從因話録〉
　　十二年正月淮西人輕李愬不為備〈舊傳曰愬沉勇長算推誠待士故能用其卑弱之勢出賊不意居半嵗知人可用乃謀襲蔡表請濟師詔以河中鄜坊騎兵二千人益之鄭澥平蔡録曰正月二十四日甲申公至所部先是士卒經萬勝蕭陂鐵城新興之敗人心皆惴恐不敢戰公佯曰戰争非吾所能既而陰召大將計其事是時公以表請徑襲元濟人皆笑其説乃使觀察判官王擬請師闕下詔徴義成河中鄜坊馬步共二千以補其闕據此則是始至便請益兵又二月即擒丁士良降吳秀琳是不待半嵗然後知人可用舊傳恐誤然愬密謀襲蔡豈可先洩之而云以表請襲元濟人皆笑其説則是人人知其恐非也今不取〉
　　九月愬斬淮西將孫獻忠〈舊傳作孫忠憲今從平蔡録〉
　　蔡之精兵皆在洄曲〈舊元濟傳李祐曰元濟勁軍多在時曲按李光顔傳云董重質棄洄曲軍李愬傳云分五百人斷洄曲路又云洄曲子弟歸求寒衣然則元濟傳誤當為洄曲〉
　　十月辛未李愬襲蔡州〈舊愬傳曰其月七日使判官鄭澥告期於裴度十日夜以李祐率突騎三千為先鋒愬自帥中軍三千田進誠以後軍三千殿而行元濟傳曰十一月愬夜出軍令李祐為前鋒其十日夜至蔡州城下實録曰愬以十月將襲蔡州先七日使判官鄭澥告師期於裴度按先七日即是平蔡録所云八日甲子也而愬𫝊誤云七日而又云十日夜帥軍行亦誤元濟傳十一月愬出軍尤誤裴度𫝊十月十一日李愬襲破懸瓠城擒元濟亦誤按十月戊午朔韓愈平淮西碑云壬申愬用所得賊將自文城因天大雪疾馳百二十里即十五日也又曰用夜半到蔡破其門取元濟以獻即十六日也實録云己卯執元濟乃奏到日也今從平蔡録〉
　　十三年正月李師道謀逆命髙沐與郭昈李公度諫之〈新傳又有郭航名按航乃牙將昈所使詣李愿者非幕僚同諫者也今從河南記〉
　　十一月田𢎞正度河距鄆州四十里築壘〈河南記云營於陽穀西北今從實録〉
　　十四年四月皇甫鎛之黨擠裴度〈舊傳曰鎛為宰相李逢吉令狐楚合勢擠度故出鎮按逢吉時在東川楚在昭義皆不為相今不取〉
　　十五年正月帝暴崩時人言陳𢎞志弑逆〈實録但云上崩于大明宫之中和殿舊紀曰時帝暴崩皆言内官陳𢎞志弑逆史氏諱而不書王守澄傳曰憲宗疾大漸内官陳𢎞慶等弑逆憲宗英武威徳在人内官祕之不敢除討但云藥發暴崩新傳曰守澄與内常侍陳𢎞志弑帝於中和殿裴廷裕東觀奏記云宣宗追恨光陵商臣之酷郭太后亦以此暴崩然兹事曖昧終不能測其虛實故但云暴崩〉
　　十月王承元年二十〈舊傳作年十八按承元太和七年卒年三十三則於今年二十矣今從實録〉
　　鄭覃崔郾等諫宴樂畋遊〈舊崔郾傳曰上即位荒於禽酒坐朝常晩郾與同列鄭覃等延英切諫上甚嘉之畋遊稍簡杜牧郾行狀曰穆宗皇帝春秋富盛稍以畋遊聲色為事公晨朝正殿揮同列進而言曰十一聖之功徳四海之大萬國之衆之治之亂懸於陛下自山以東百城千里昨日得之今日失之西望戎壘距宗廟十舍百姓憔悴蓄積無有願陛下稍親政事天下幸甚誠至氣直天子為之動容斂袖慰而謝之按是時未失山東杜牧直取穆宗時事文飾以為郾諌辭耳新傳承而用之皆誤也今從實録舊傳〉丁公著對宴樂非佳事〈實録明年二月景子觀神策雜伎因云上嘗召公著問云云舊紀遂云其日上歡甚顧公著云云此誤也今因覃等諫荒宴事言之〉
　　李光顔救涇州〈舊傳光顔救涇州事在十四年今從實録〉
　　十一月鄭覃宣慰鎮州王承元與柏耆諭諸將〈舊承元傳曰承元與柏耆召諸將於館驛諭之斬李寂等軍中始定舊鄭覃傳曰王承元移授鄭滑鎮之三軍留承元不能赴鎮承元乞重臣宣諭乃以覃為宣諭使初鎮卒辭語不遜覃至宣詔諭以大義軍人釋然聴命按實録辛亥田𢎞正奏今月九日王承元領兵二千人赴滑州討覃於時猶未能到鎮州作傳者推以為覃功耳今從承元傳〉穆宗長慶元年二月劉緫乞棄官為僧〈舊温造傳曰長慶元年奉使河朔稱㫖遷殿中侍御史既而幽州劉緫請以所部九州聴朝㫖穆宗遷可使者或薦造乃拜起居舍人充太原鎮州幽州宣諭使造初至范陽劉緫具櫜鞬郊迎乃宣聖㫖示以禍福緫俯伏流汗浩兵加於頸矣及造使還緫遂移家入覲按實錄長慶元年正月己巳以造為太原鎮州等道宣慰使二月己卯劉緫奏乞為僧計造奉使尚未還三月癸亥緫已卒八月丁亥以殿中侍御史温造為起居舍人充鎮州四面諸軍宣慰使造前以京兆司録宣慰兩河衆推其材故有是命舊傳誤也〉
　　三月緫以印節授張玘〈新傳曰緫以節付張臯臯玘之兄為涿州刺史緫之妻父也按實録幽州留後張玘奏緫以剃髪為僧不知所在然則不以節付臯也〉
　　四月詔黜鄭㓪等〈鄭覃傳曰㓪長慶元年登進士甲科此葢言其始者登科耳〉七月幽州軍亂殺張宗元〈舊傳作張宗厚今從實録〉
　　又殺張徹〈實錄徹到職纔數日軍人不之殺與𢎞靖同館處之後數日軍人恐徹與𢎞靖為謀將移之他所徹自疑就戮因抗聲大罵復遇害舊傳曰續有張徹自逺使回軍人以其無過不欲加害將引置館中徹不知其心遂索𢎞靖所在大罵軍人亦為亂兵所殺韓愈徹墓誌曰徹累官至范陽府監察御史長慶二年今牛宰相為中丞奏君為御史其府惜不敢留遣之而宻奏臣始至孤怯須彊佐乃濟發半道有詔以君還之至數日軍亂怨其府從事盡殺之而囚其帥且相約張御史長者無庸殺置之帥所居月餘聞有中貴人自京師至君謂其帥公無負此土人上使至可因請見自辯幸得脱免歸即推門求出守者以告其魁魁與其徒皆駭曰張御史忠義必為其帥告此餘人不如遷之别館即以衆出君君出門罵衆曰汝何敢反前日吳元濟斬東市昨日李師道斬於軍中同惡者父母妻子皆屠死肉餧狗䑕鴟鵶汝何敢反行且罵衆畏惡其言不忍聞且虞生變即擊君以死君抵死口不絶罵衆皆曰義士義士或收瘞之以俟據舊傳徹以𢎞靖囚時被殺實録云後數日墓誌云居月餘三書各不同按此月丁巳𢎞靖已貶官月餘則離幽州矣今從實録參以墓誌〉再貶張𢎞靖吉州刺史〈舊傳貶撫州刺史按明年乃改撫州今從實録〉
　　田𢎞正遣魏兵歸〈舊𢎞正傳云七月歸卒於魏州王庭湊傳云六月魏兵還鎮崔俊傳曰遣魏卒還鎮不數日而鎮州亂今從之〉
　　十一月薛平斬馬廷崟〈河南記曰韓國公之節制青州也長慶元年詔徴數道兵馬且問罪於常山平盧發二千餘人駐於無棣臨當回戈青州所駐兵部内隊長有馬士端者殺其首領遂驅所部士卒兼招召迫脅比到博昌已萬餘人便謀入青州有日矣韓公聞之便議除討大將等進計曰彼賊者兇頑一卒無經逺之謀可令紿以尚書已赴闕亭三軍將吏皆延頸以待留後賊必信之懈然無備可伏甲而虜之韓公大然其策於是賊心不復疑貳翌日引兵而來遂於城北三十餘里三面伏兵賊衆果陷於我圍信旗一麾步騎雲合賊衆驚擾不知所為悉皆降伏遂令投戈釋甲驅入青州矯令還家待以不死遂條其數目明立簿書三千二千各屯一處霜刃齊發蟻衆湯消二萬餘人同命一日賊帥馬士端潰圍奔走尋於鄒平渡口追獲磔於城北於是具列其狀以上聞旋除左僕射據實録作馬廷崟舊傳作馬狼兒河南記作馬士端今名從實録事從舊傳明年二月平加僕射舊傳云封魏國公河南記作韓公恐誤〉
　　二年正月白居易言諸道兵計十七八萬〈白集作七八十萬計無此數恐是十七八萬誤耳〉
　　二月元稹同平章事〈實録以御史中丞牛僧孺為戸部侍郎翰林學士李徳裕為御史中丞舊李徳裕傳元和初用兵伐叛始於杜黄裳誅蜀吉甫經畫欲定兩河方欲出師而卒繼之元衡裴度而韋貫之李逢吉沮議深以用兵為非而韋李相次罷相故逢吉常怒吉甫裴度而徳裕於元和時久之不調逢吉僧孺忠閔以私怨恒排擯之時徳裕與李紳元稹俱在翰林以學識才名相類情頗欵宻逢吉之黨深惡之其月罷學士出為御史中丞按徳裕元和中揚 --（『昜』上『旦』之『日』與『一』相連）歴清要非為不調此際元稹入相逢吉在淮南豈能排擯徳裕葢出於徳裕黨人之語耳今不取〉
　　裴度為司空東都留守〈舊紀傳皆云度守司徒為東都留守實録此云司徒後領淮南及拜相皆云司空新書度自檢校司空為守司空東都留守及領淮南乃為司徒葢實録此月誤紀傳遂囚之新傳後云司徒亦誤今據實録除淮南及拜相制書自此至罷相止是守司空舊裴度傳又曰元稹為相請上罷兵洗雪廷湊克融解深州之圍葢欲罷度兵柄故也按此月甲子雪廷湊辛已稹為相葢稹未為相時勸上也〉
　　劉悟諷軍士作亂〈實録監軍劉承偕頗恃恩侵權嘗對衆辱悟又縱其下亂灋悟不能平異日有中使至承偕宴之請悟悟欲往左右皆曰往則必為其困辱矣軍衆因亂悟不止之遂擒承偕殺其二僕欲并害承偕悟救之獲免新劉悟傳曰承偕與都將張問謀縛悟送京師以問代節度事悟知之以兵圍監軍殺小使其屬賈直言質責悟悟即撝兵退匿承偕囚之新直言傳張問作張汶杜牧上李司徒書亦云其軍大亂殺磁州刺史張汶又云汶既囚依承偕謀殺悟自取軍人忌怒遂至大亂葢軍士圍承偕必出於悟志及奏朝廷則云軍衆所為耳今承偕名從實錄汶名從杜書〉
　　三月王智興逐崔羣〈實録羣累表請追智興授以它官事未行詔班師智興帥衆斬闗而入舊智興傳亦同舊羣傳則曰羣以智興早得上心表請因授智興旄龯寢不報智興回戈城内皆是父兄開闗延入今兼取之〉
　　李光顔乞歸許州〈舊光顔傳曰光顔以朝廷制置乖方賊帥連結未可朝夕平定事若差跌即前功悉棄乃懇辭兼鎮尋以疾作表祈歸鎮朝廷果以討賊無功而赦廷湊今從實録〉
　　四月張平叔請官自糶鹽韓愈韋處厚言不可〈實録因三月壬寅平叔遷戸部侍郎事遂言變鹽灋及處厚駮議按韓愈時奉使鎮州猶未還又壬寅三月十一日愈論鹽灋狀云奉今月九日敕不知其何月也今附於四月之末〉
　　五月于方客王昭于友明〈實録初作于友明後作于啓明舊元稹𫝊作王友明今從實録之初〉
　　李賞告于方結客刺裴度〈舊裴度傳曰初度與李逢吉素不協度自太原入朝而惡度者以逢吉善於隂計定能搆度乃自襄陽召逢吉入朝為兵部尚書度既復知政事而魏𢎞簡劉丞偕之黨在禁中逢吉用族子仲言之謀因醫人鄭注與中尉王守澄交結内官皆為之助五月左神策軍奏告事人李賞稱于方受元稹所使結客欲刺裴度按惡度者不過元稹與宦官彼欲害度其術甚多何必召逢吉又如所謀則稹當獲罪非所以害度也又逢吉若使李賞告之下御史按鞫賞急必連引逢吉非所以自謀也葢賞自告耳非逢吉教令也〉
　　七月壬辰宣武軍亂逐李愿〈實錄戊戌汴州監軍使奏六月四日夜軍亂節度使李愿踰城以遁新紀亦云六月癸亥李睿反逐李愿按李愿若以六月四日夜被逐不應至此月十日方奏到京師疑實録七月誤為六舊紀止用此奏到日今從愿𫝊七月四日〉
　　九月竇易直誅王國清及其黨二百餘人〈舊易直𫝊曰時江淮旱水淺轉運司錢帛委積不能漕國清指以為賞敵諷州兵為亂先事有告者乃收國清下獄其黨數千大呼入獄中簒取國清而出之因欲大剽易直登樓謂將吏曰能誅為亂者每獲一人賞千萬衆喜倒戈擊亂黨擒國清等三百餘人皆斬之今從實録〉
　　十二月立景王湛為太子〈劉軻牛羊日歴曰穆宗不念宰臣議立敬宗為皇太子時牛僧孺懐異圖欲立諸子僧孺乃昌言於朝曰梁守謙王守澄將不利於上又使楊虞卿漢公輩宣言於外曰王守澄欲謀廢立又令其徒於街衢門牆上施牓每於穆宗行幸處路傍或𫟍内草間削白而書之冀謀大亂其兇險若此此出於朋黨之言不足信也〉
　　三年三月牛僧孺同平章事李徳裕出為浙西觀察使〈舊徳裕傳曰初李逢吉自襄陽入朝乃密賂纎人搆成于方獄六月元稹裴度俱罷逢吉代裴度為相既得權位鋭意報怨時徳裕與僧孺俱有相望逢吉欲引僧孺懼紳與徳裕禁中阻之九月出徳裕浙西尋引僧孺同平章事繇是交怨愈深葢徳裕以此疑怨逢吉未必皆出逢吉之意也〉
　　五月柳公綽誅舞文吏〈柳氏敘訓曰公為襄陽節度使有名馬人争畫為圖圉人潔其騣尾被蹴致斃命斬於鞫場賓吏請曰圉人備之不至良馬可惜公曰有良馬之貌含駑馬之性必殺之有齊縗者哭且獻狀曰遷三世十二喪于武昌為津吏所遏不得出公覽狀召軍𠉀擒之破其十二柩皆實以稻禾時嵗儉鄰境尤甚人以為神明之政按韓愈與公綽書曰殺所乗馬以祭踶死之士乃在鄂岳時事敘訓舊傳皆誤也察齊縗者乃是閉糶非美事今不取〉
　　七月南詔勸利卒立豐祐〈實録九月辛酉南詔王立佺進其國信嵗末又云南詔請立蒙勸利之弟豐祐云立佺者葢誤也今從新傳〉
　　九月李逢吉結王守澄〈李讓夷敬宗實録曰逢吉用族子仲言之謀因鄭注與守澄潛結上於東宫且言逢吉實立殿下上深徳之又曰張又新李續皆逢吉藩僚時又新為右補闕續為度攴員外郎劉昫承之為逢吉傳亦言逢吉令仲言賂注求結於守澄仲言辯譎多端守澄見之甚悦自是逢吉有助事無違者其李訓𫝊則云訓自流所還丁母憂居洛中時逢吉為留守思復為相乃使訓因鄭注結王守澄然則逢吉結守澄乃在文宗時非穆宗時也二傳自相違逢吉結守澄要為不誣然未必因鄭注李讓夷乃李徳裕之黨惡逢吉欲重其罪使與李訓鄭注皆有連結之迹故云用訓謀因注以交守澄耳又張又新李續之為逢吉藩僚乃在逢吉再鎮襄陽後於此時未也今不取〉
　　十月李紳為戸部侍郎〈穆宗實録曰紳性險果交結權倖自以望輕頗忌朝廷有名之士及居近署封植已類以樹黨援進修之士懼為傷毒疾之常指鈞衡欲逞其私志時宰病之因以人情上論諫官歴獻疏方有江西之命行有日矣因延英對辭又泣請留侍故有是拜人情憂駭此葢修穆宗實録者惡紳故毀之如是今從敬宗實録〉
　　四年二月韋處厚上疏救李紳〈處厚傳曰敬宗即位李逢吉用事素惡李紳乃搆成其罪禍將不測處厚乃上疏云云帝悟其事紳得減死貶端州司馬今從實録處厚上疏在紳貶端州後〉三月劉栖楚叩頭諫晚朝〈實録曰莊周云為善無近名為惡無近刑意者既能為近名之善即必忍為近刑之惡栖楚本王承宗小吏果敢有聞逢吉擢而用之葢取其鷹犬之効耳夫諫諍之道是豈能知之乎即如比干剖心當文王與紂之事也朱雲折檻恐漢氏之為新室也時危事廹不得不然故忠臣有死諫之義至如上年少嗜寢坐朝稍晚葢宰臣密勿諫官封事而可止者也豈在暴揚面數激訐於羽儀之前致使上疑死諫為不難謂細事皆當碎首從此遂不覽章疏卒有克明之難實栖楚為兆之況諫辭皆羣黨所作而使栖楚道之哉賣前直而資後詐殊可歎駭按李讓夷此論豈非惡栖楚而彊毀之邪今所不取〉四月八闗十六子〈按宰相之門何嘗無特所親愛之士數蒙引接詢訪得失否臧人物其間忠邪溷殽固亦多矣其疎逺不得志者則從而怨疾之巧立品目以相譏誚此乃古今常態非獨逢吉之門有八闗十六子也舊逢吉傳以為有求於逢吉者必先經此八人納賂無不如意亦恐未必然但逢吉之門險詖者為多耳此皆出於李讓夷敬宗實録按栖楚為吏敢與王承宗争事此乃正直之士何得為佞邪之黨哉葢讓夷徳裕之黨而栖楚為逢吉所善故深詆之耳〉
　　敬宗寶歴元年正月牛僧孺為武昌節度使〈皇甫松續牛羊日歴曰太牢既交惡黨潛豫姦謀太牢乃元和中青衫外郎耳穆宗世因承和薦不三二年位兼將相憲宗仙駕至㶚上以從官召知制誥當時宰臣未盡兼職而獨綜集賢史館兩司出鎮未盡佩相印而太牢同平章事出夏口夏口去節十五年由太牢而加節焉太牢早孤母周氏冶蕩無檢鄉里云兄弟羞赧乃令改醮既與前夫義絶矣及貴請以出母追贈禮云庶氏之母死何為哭於孔氏之廟乎又曰不為伋也妻者是不為白也母而李清心妻配牛幼簡是夏侯銘所謂魂而有知前夫不納於幽壤殁而可作後夫必訴於𤣥穹使其母為失行無適從之鬼上罔聖朝下欺先父得曰忠孝智識者乎作周秦行紀呼徳宗為沈婆兒謂睿真皇太后為沈婆此乃無君甚矣此朋黨之論今不取〉
　　八月庚戌劉悟暴疾薨子從諫匿䘮賈直言責之〈據李絳疏云悟八月十日得病計是日便死故置此餘從杜牧書〉
　　十一月李絳請除昭義師李逢吉王守澄不用其謀〈實録從諫以金幣賂當權者舊從諫傳曰李逢吉王守澄受其賂曲為奏請事有無難明今不取〉
　　二年正月張權輿言裴度名應圖䜟〈舊逢吉傳曰寳歴初度連上章請入覲逢吉之黨坐不安席如矢攢身乃相與為謀欲阻其來張權輿撰非衣小兒之謡傳於閭巷言度相有天分名應謡䜟而韋處厚於上前解析言權輿所撰之言按權輿若撰謡言當更加以惡言不止云天上有口被驅逐而已葢民間先有此謡權輿因言度名應謡䜟非撰之也〉
　　十一月癸卯百官謁見江王甲辰見諸軍使〈魏謩文宗實録見軍使事承見百官下不云别日今從敬宗實録〉
　　文宗太和二年閏月元志沼討李同捷〈實録或作干志沼或作开志沼或作元志紹舊紀作开志沼新紀傳作元志沼今從之〉
　　馬植勛之子〈舊傳勛作曛誤也勛事見徳宗實録〉
　　三年五月壬寅加李載義平章事〈實録作庚寅誤〉
　　貶柏耆循州司戸〈實録四月李祐收徳州同捷請降于祐祐疑其詐柏耆請以騎兵三百入滄州祐從之耆徑入滄收同捷與其家屬赴京師又詔曰假勢張皇乗險縱恣指揮彈壓奏報蔑聞擅入滄州專殺大將補置逆校潛送兇渠舊𫝊曰滄徳平諸將害耆邀功争上表論列上不獲已貶循州司戸新傳曰同捷請降祐使萬洪代守滄州同捷未出也耆以三百騎馳入滄以事誅洪與同捷朝京師既行諜言王廷湊欲以竒兵劫同捷耆遂斬其首以獻諸將疾耆功比奏横詆文宗不獲已貶耆循州司戶參軍葢耆張皇邀功則有之然諸將疾之而論奏文宗不得已而貶黜亦其實也至於賜死則因馬國亮奏其受同捷奴婢綾絹故也〉六月王庭湊請納景州〈按景州本隷横海葢因李同捷之亂庭湊據有之同捷既平庭湊懼而復進之也〉
　　魏博軍亂殺史憲誠奉何進滔知留後〈新進滔傳曰進滔下令曰公等既迫我當聴吾令衆唯唯執殺前使及監軍者疏出之凡斬九十餘人釋脅從者素服臨哭將吏皆入弔詔拜留後按進滔結王庭湊以拒李聴又襲擊聴大破之安能如是新傳葢據柳公權進滔徳政碑云公謂將士曰既迫以為長當謹而聴承命都將總事者諭之曰害前使與監軍兇黨籍其姓名仍集之於庭無使漏網卒獲九十三人白黑既分善惡無誤會衆顯戮共棄咸悦公於是素服而哭將吏序弔此恐涉溢美之辭耳今從舊傳〉
　　十二月南詔陷成都外郭杜元穎保牙城〈實録寇及子城元穎方覺知按實録十一月丙申元穎奏南詔入冦乙巳奏圍清溪闗十二月丙辰奏官軍失利蠻陷卭州至此乃云冦及子城元穎方覺知似尤之太過今不取〉
　　四年二月李絳為亂兵所害〈新傳曰楊叔元素疾絳遣人迎說軍士曰將收募直而還為民士皆怒乃譟而入劫庫兵絳方宴不設備遂握節登陴或言縋城可以免絳不從遂遇害實録絳召諸卒以詔㫖諭而遣之𤼵廩麥以賞衆皆怏怏而退出壘門衆有請辭監軍者而監軍使楊叔元貪財怙寵素怨絳之不□已與絳為隙久矣至是因以賞薄激之散卒遂作亂今從之〉
　　六月裴度為司徒平章軍國重事〈寶歴二年度入相時猶守司空自後未嘗遷官至此實錄直言司徒裴度按制辭云遷秩上公式是殊寵又云宜其首贊機衡𢎞敷教典葢此時方遷司徒實録先云司徒裴度誤也〉
　　五年二月宋申錫引王璠為京兆尹〈按舊璠傳去年七月為京兆尹十二月遷左丞故申錫得罪時京兆尹乃崔琯也〉
　　五月李徳裕索南詔所掠百姓得四千人〈德裕西南備邊録曰南詔以所虜男女五千三百六十四人歸于我舊傳曰又遣人入南詔求其所俘工匠得僧道工巧四千餘人復歸成都按實録云約四千人今從之〉
　　八月牛僧孺言得維州未能損吐蕃〈舊僧孺傳載僧孺語曰今論董勃纔還劉元鼎未至按穆宗實録長慶二年八月大理卿劉元鼎使吐蕃回文宗實録大和六年三月吐蕃遣論董勃藏入見不言元鼎再奉使杜牧僧孺墓誌亦無董勃等名葢舊傳誤也〉
　　六年三月回鶻昭禮可汗為其下所殺子胡特勒立〈舊傳云七年三月回鶻李義節等將駞馬到且報可汗三月二十七日薨已冊親弟薩特勒廢朝三日今從新傳〉七年正月劉從諫歸鎮心輕朝廷〈補國史曰文宗朝劉從諫朝覲渥澤甚厚自謂河朔近無比倫頗矜臣節文武百辟盡湊其門從諫廣行金帛賂諸權要求登台席人情多可相國李公固言獨無一言從諌欲市其歡玉不可染欲諛其意水不可穿門館不敢導其誠懇遇休假謁於私第投誠歴懇至於再三相公正色謂曰僕射先君以東平之功鎮潞二十餘年及即世之後僕射擅領戎務坐邀朝命朝廷以先君勲績不絶賞延任居藩閫位劇南宫豈是恩澤降於等倫欲以何事効忠報國僕射若請邉陲一鎮大展籌謀拓境復疆乃為勲業朝廷豈不以衮職之重命賞封功區區躁求一何容易某比謂僕射英雄忠義首冠藩臣今求佩相印擁節旄榮歸舊藩亦河朔尋常倔彊之臣所措履也忠節安在深為解體從諫矍然噤口無詞再拜趨出然從諫厚賂倖臣旬日間果以本官加平章事遽辭歸鎮宰相饑於郵亭李相公謂曰相公少年昌盛勉報國恩幸望保家勿殃後嗣從諫以笏叩額灑淚而辭及至本鎮謂從事將校曰昨者入覲闕廷遍觀朝徳唯李公峻直貞明凛然可懼真社稷之重臣也按固言此年未為相其説妄也今從實録〉徐州卒驕髙瑀不能制〈杜牧上崔相公書曰髙僕射寛厚聞名能治軍事舉動汗流拜于堂下此葢文士筆快耳未必然也〉
　　七月加楊志誠檢校右僕射〈舊傳曰朝廷納裴度言務以含垢下詔諭之因再遣使加尚書右僕射按此時度為襄陽節度使舊傳恐誤今從實録〉
　　九月王守澄奏鄭注為神策判官〈開成紀事曰五年金吾將軍孟文亮出鎮邠郊以與注姻懿之故奏為軍司馬路經奉天防遏使御史大夫王從亮薄其為人不為之禮注毀從亮於守澄竟為守澄誣搆扶杖投荒未幾文亮歿罷職還城守澄潛置為軍晝時澤潞劉從諫本欲誅注忌其權勢因辟為節度副使纔至潞州涉旬之間㑹上乖愈太和七年十一月驛徴之赴闕偶遭其時聖體獲愈上悦之自此恩寵漸隆凡臺省府縣軍戎莫不從風七年九月十三日侍御史李欵彈奏注内通敇使外連朝臣兩地往來卜射財貨晝伏夜動干竊化權人不敢言道路以目城社轉固恐為禍胎罪不容誅理合顯戮其鄭注請付有司時王□重處台司注之所致又慮守澄黨援遂寢不行注濳遁軍司矣李徳裕文武兩朝獻替記曰八年春暮上對宰臣歎天下無名醫便及鄭注精於服食或欲寘於翰林伎術院或欲令為左神策軍判官注自稱衣冠皆不願此職守澄遂託從諫奏為行軍司馬及赴職宗閔又自山南令判官楊儉至澤潞與從諫要約令却薦入今從實錄〉