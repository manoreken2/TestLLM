欽定四庫全書
　　資治通鑑考異卷十七
　　宋　司馬光　撰
　　唐紀八
　　永泰元年九月丁酉懷恩死於鳴沙〈舊懐恩𫝊曰懐恩領回紇及朔方之衆繼進行至鳴沙縣遇疾舁歸九月九日死於靈武按長歴九月庚寅朔丁酉八日也唐歴邠志皆云九月八日懐恩死於靈州今從實錄〉
　　魚朝恩欲奉上幸河東〈新魚朝恩𫝊云僕固瑒攻絳州使姚良據温誘回紇䧟河陽朝恩遣李忠誠討瑒以霍文瑒監之王景岑討良王希遷監之敗瑒於萬泉生擒良髙暉等引吐蕃入冦遣劉徳信討斬之故朝恩因麾下數克獲竊以自髙是時郭子儀有定天下功居人臣第一心媢之乗相州敗醜為詆譛肅宗不納其語然猶罷子儀兵留京師代宗立與程元振一口加毁帝未及寤子儀憂甚俄而吐蕃䧟京師卒用其力王室再安朝恩内慙乃勸帝徙洛陽欲逺戎狄百僚在廷朝恩從十餘人持兵出曰虜犯都甸欲幸洛云何宰相未對有近臣折曰敕使反耶今屯兵足以捍冦何遽脅天子棄宗廟為朝恩色沮而子儀亦謂不可乃止李肇國史補曰代宗朝百僚立班良乆閤門不開魚朝恩忽擁白刃十餘人而出宣言曰西蕃頻犯郊圻欲幸河中何如宰臣已下蒼黄不知所對給事中劉不記其名出班抗聲曰敕使反耶云云由此罷遷幸之議按僕固瑒攻榆次不聞攻絳州髙暉為李日越所擒不聞劉徳信所斬朝恩欲幸河中不聞欲幸洛既云頻犯郊圻必是吐蕃後入冦時也新書所云不知據何書今從國史補〉
　　十月辛酉吐蕃回紇至奉天〈邠志曰八月懐恩以諸戎入冦九月詔郭公討之師于涇陽回紇屯涇北去戎十里朝恩請擊回紇郭公曰我昔與回紇情契頗至今兹為冦必將有故吾方導而問之可不戰而下也朝恩流言謂郭公與懐恩為應隂率諸軍列營渭上郭公章䟽逾旬不達郭氏諸子在長安聞之使小將強羽以物議告郭公郭公間道入覲且以衆議聞上曰良是即日令赴涇陽朝恩驚曰郭公眞長者吾比疑之誠小人也按回紇九月未至涇陽十月辛酉始至奉天丙寅圍涇陽丁卯子儀已與之盟首尾纔七日豈容有章疏逾旬不達之事子儀為元帥與強敵對壘豈可棄軍入朝汾陽家𫝊此際亦無入朝事今不取〉
　　丙子郭子儀以回紇破吐蕃於涇州東〈實錄曰十月吐蕃退至邠州與回紇相遇復合從為冦辛酉冦奉天乙亥回紇以懐恩死貳於吐蕃丁丑郭子儀單騎詣回紇軍免胄與回紇大將語責以負約遂與之盟己卯回紇首領石野那等六人来朝庚辰子儀遣白元光率精鋭㑹回紇兵數千人大破吐蕃十餘萬衆于靈臺縣之西原汾陽家𫝊曰十月八日吐蕃回紇合圍涇陽屯于北原其夜公使方面各除道二詰朝將戰明日冦又至兵甲益盛公使衙前將李光瓚等出諭之亦不受請決戰公以虜騎勁亦以衆寡不敵孤軍無救使開軍門躍一騎而出兵部郎中馬錫主客貟外郎陳翃時以一騎從回紇合胡祿都督藥葛羅宰相立于陣前持滿相向公前叱之云云藥葛羅等惘然懐慙伏而請罪因與之盟吐蕃聞之夜半抽兵而遁回紇藥葛羅等遽追之公使白元光等繼之十五日至靈臺破尚結息一十萬衆十八日於涇州東又破之舊子儀𫝊曰子儀自河中至屯于涇陽而虜騎已合子儀一軍萬餘人而雜虜圍之數重子儀使李國臣髙昇拒其東魏楚王當其南陳迴光當其西朱元琮當其北子儀率甲騎二千出沒於左右前後虜見而問曰此誰也報曰郭令公也回紇曰令公存乎僕固懐恩言天可汗已棄四海令公亦謝世中國無主故從其来今令公存天可汗存乎報之曰皇帝萬壽無疆回紇皆曰懐恩欺我子儀又使諭之云云回紇曰謂令公亡矣不然何以至此令公誠存安得而見之子儀將出諸將諫子儀曰今力固不敵且至誠感神况虜軰乎回紇𫝊曰吐蕃將馬重英等十月初引退取邠州舊路而歸回紇首領羅達于等率其衆二千餘騎詣涇陽請降子儀許之率衆被甲持滿數千人回紇譯曰此来非惡心要見令公子儀曰我令公也回紇曰請去甲子儀便脱兠鍪槍甲竦馬挺身而前回紇酋長相顧曰是也便下馬羅拜子儀亦下馬執回紇大將合胡祿都督藥葛羅等手責讓之曰國家知汝回紇有功報汝大厚汝何背約犯我王畿我須與汝戰何乃降為我一身挺入汝營任汝拘縶我下將士須與汝戰回紇又譯曰懐恩負心来報可汗云上國天子今已向江淮令公亦不主兵我是以敢来今知天可汗見在上都令公為將懐恩天又殺之今請追殺吐蕃收其羊馬以報國恩邠志曰十月二十四日回紇逼涇陽陣于郭西使漢語者曰城中誰將軍吏對曰郭令公也虜曰郭令公亡矣紿我也郭公聞之獨與家僮五六人常服相詣其子晞等扣馬止之公撾其手曰去使人告虜按轡就之回紇熟視曰是也下馬皆拜曰始者不知令公尚在今日降可乎郭公入其衆取酒飲之虜又請曰恐不見信願擊吐蕃以自効郭公從之回紇擊吐蕃逐之三十日敗蕃衆於靈䑓殺萬餘人而去按長歴十月己未朔三日辛酉十九日丁丑如實錄所言豈有回紇吐蕃數十萬衆入京畿留十七日而寂無攻戰之一事乎當是時陳翃在子儀軍中所記日月近得其實今二虜圍涇陽及子儀與回紇盟及破吐蕃日皆從汾陽家𫝊事則兼採衆書擇其可信者取之〉
　　閏月李昌巙討崔旰〈唐歴作李昌憂今從實錄〉
　　大歴元年二月邠卒引弓至二百四十斤〈舊𫝊作能引二十四弓今從叚公别𫝊〉
　　八月魚朝恩講易譏王縉元載〈是時縉留守東都而得預此㑹者按實錄明年二月郭子儀入朝許元載王縉等宴於其第然則雖守東都有時朝京師也〉
　　二年四月杜鴻漸請入朝以崔旰知西川留後〈舊鴻漸𫝊云鴻漸仍率旰同入覲寧𫝊云鴻漸請旰為行軍司馬仍賜名寧鴻漸歸遂授寜西川節度使至十四年始入朝實錄亦無隨鴻漸入朝事鴻漸傳誤也〉
　　七月髙郢上書〈郢集前書八月二十五日後書九月十二日上今因造寺終言之〉九月甲子郭子儀移鎮奉天〈汾陽家𫝊八月十七日吐蕃至涇西二十七日詔統精卒一萬與馬璘合攻之今從實錄實錄甲寅冦靈州乙卯冦宜祿盖據奏到日今從唐歴〉
　　十月戊寅路嗣恭破吐蕃〈唐歴九月吐蕃圍靈武戊申嗣恭破吐蕃按長歴戊申九月一日也今從實錄〉
　　三年四月上欲以李泌為相固辭〈鄴侯家𫝊曰固辭以讓元載按載時已為相何讓之有又曰到山四嵗而二聖登遐代宗踐祚命中人手詔驛騎徴先公於衡嶽先是半年前先公夜遇盗三人為其所拉而投之於懸澗及日出乃寤下藉樹枝肢體都無所傷緣巖攀蘿而出不敢至舊居山中人初以為仙云及中貴將至先公大懼沐浴更衣以俟命乃代宗踐祚之徴也疑盗為張后及輔國所遣亦竟不知其由按𤣥肅登遐泌雖在山林豈容全不知如家𫝊所言是代宗纔立即召泌也須經幸陜泌豈得全無一言召泌必在幸陜之後李繁誤記耳〉
　　上為泌娶盧氏女〈鄴侯家𫝊云永泰元年端午上令泌食肉結婚按下云阿足師竊氊履置紫宸上欲使内人䕶燈燭泌曰臣六七年在此又曰况新賜婚上即位至永泰纔四年耳又云因此得謗元載遂因魚朝恩事排出之然則結婚與朝恩誅不相逺今盡因追贈承天言之〉
　　承天皇帝葬順陵〈鄴侯家𫝊曰命使自彭原迎喪葬齊陵今從實錄葬順陵〉
　　崔旰賜名寧〈舊𫝊旰初為杜鴻漸行軍司馬即改名寧今從實錄〉
　　六月崔寧妾任氏破楊子琳〈實錄五月子琳襲據成都即日詔寧還成都七月壬申又云子琳冦成都遂據其城寧弟寛破之盖五月奏據城七月奏破之成功雖因任氏奏時須著寛名故也〉九月白元光破吐蕃京師解嚴〈實錄戊戌郭子儀奏靈州破吐蕃六萬餘衆百官入賀京師解嚴盖即壬辰白元光所破也子儀合前後所破而奏之耳〉
　　十月命賀若察按李岵〈實錄十月乙巳潁州刺史李岵殺本道節度判官姚奭及奭之弟岵棄州奔汴州本道節度使令狐彰以聞岵亦抗表上聞初岵以公務為彰所怒思遣奭廵按境内便留知潁州事岵聞之遂與親吏潜謀詐為奭書將為變使將士遺於路中潁州守將得之懼乃與岵同謀殺奭詔給事中賀若察使于潁按覆唐歴曰十月潁州將士怒殺毫州判官魏奭初令狐彰怒潁州刺史李岵遣奭代之且告之口若岵不受替即殺之岵覺之以告將吏怒而殺奭并弟統紀作滑亳州判官姚奭又曰彰表先至遣給事中賀若察往滑州宣詔決李岵配流夷州尋賜自盡今姓名從實錄統紀事則参取諸書〉
　　十二月徙馬璘於涇原以邠寧慶𨽻朔方〈實錄己酉以吐蕃嵗犯西疆増修鎭守乃以邠寧節度馬璘鎭涇州仍為涇原節度使以邠寧慶等州𨽻朔方汾陽家𫝊四年五月詔集兵於邠郊六月公自河中遣一萬兵二十八日公如邠州舊子儀𫝊時以西蕃侵冦京師不安馬璘雖在邠州力不能拒乃以子儀兼邠寧慶節庚自河中移鎮邠州徙馬璘涇原節度使邠志初吐蕃既退諸侯入覲是時馬鎭西以四鎮兼邠寧李公軍澤潞以防秋軍盩厔丞相元公載使人諷諸將使責己曰今四郊多壘中外未寧公執國柄有年矣安危大計一無所聞如之何載曰非所及也他日又言且曰得非曠職乎載莞然曰安危繫以大臣非獨宰相也先王作兵置之四境所以禦戎狄也今内地無虞朔方軍在河中澤潞軍在盩厔逰軍伺冦不逺京室王畿之内豈假是耶必令損益須自此始故曰非所及也郭李曰宰臣但圖之載曰今若徙四鎭于涇朔方于邠澤潞于岐則内地無虞三邊有備三賢之意何如三公曰惟所指揮既而相謂曰我曺既為所冊得無行乎十二月詔馬公兼領涇原尋以鄭潁資之李公兼領山南猶以澤潞資之郭公兼領邠寧亦以河中資之三將皆如詔朔方軍自北大徙于邠郭公雖連統數道軍之精甲悉聚邠府其它子弟分居蒲靈各置守將以専其令蒲之餘卒稍遷于邠十年之間無遺甲矣叚公别𫝊曰馬公朝于京師以公掌留事馬公懇奏請以邠寧慶三州讓副元帥子儀令以朔方河中之軍鎮之自率四鎮北庭之衆遷赴涇州將以招西境代宗壯而許之十二月二日朝廷以馬公為涇原節度使盖三年立此議至四年子儀始遷邠今參取諸書〉平盧行軍司馬許杲〈舊傳作許果今從韓愈順宗實錄〉
　　五年二月元載謀誅魚朝恩〈邠志曰五年春詔以寒食召郭公豐年令節思與大臣為樂時欲誅朝恩因諭郭公朔方一軍有社稷勞宜以功卒數千人入朝朕因宴賞得以相識一月郭公以組甲三千人入覲魚朝恩請公逰章敬寺公許之丞相元公意其相得諷邠吏請公無往邠吏自中書馳告郭公曰軍容將不利於公亦告諸將須臾朝恩遣使至郭公將行士之𠂻甲請從者三百人願備非常郭公怒曰我大臣也彼非有宻旨安敢害我若天子之命爾曹何為獨與僮僕十數人赴之朝恩𠉀之驚曰何車騎之省也公以所聞對且曰恐勞思慮耳軍容撫膺捧手嗚咽雪涕曰非公長者得無疑乎按汾陽家𫝊子儀五月入朝七月至邠州或是四年正月入朝時事於時未有誅朝恩之謀今不取家𫝊又曰三月公上言魚朝恩潜結周智光為外應乆掌禁兵若不早圖禍將作矣今不取〉
　　周皓擒朝恩縊殺之〈實錄是日初詔罷朝恩觀軍容等使更加實封留于禁中朝恩既奉詔知負恩乃自縊又曰載遣腹心京兆尹崔昭等𠉀朝恩出處㑹寒食宴近臣朝恩入謁有詔留之朝恩乃懼言頗悖戾上以舊勲矜貸不加嚴刑朝恩遂自縊新𫝊曰載用左常侍崔昭尹京兆厚以財結其黨皇甫恩周皓按實錄去年十月乙卯孟皥為京兆尹今年三月辛卯為左常侍未嘗言崔昭為京兆也奉詔自縊殆非其實新𫝊云周皓與左右擒縊之今從之〉
　　八年五月乙酉徐浩薛邕貶〈實錄云侯莫陳怤為美原尉舊李栖筠𫝊云革原尉侯莫陳怤以主郵𫝊優改長安尉又曰栖筠劾奏浩等上依違未決屬月蝕上問其故對曰臣聞日蝕修徳月蝕修刑今誣上行私之罪未理此天所以儆戒於明聖由是感寤坐怤者皆貶謫自此朝綱益振百度肅然按己丑月乃食於時未也今不取〉
　　八月吐蕃冦靈武〈汾陽家𫝊八月吐蕃五千騎至靈武南七級渠公遣温儒雅後政等連兵救之九月大破之今從實錄〉
　　十月庚申渾瑊與吐蕃戰于宜祿〈實錄作甲子盖奏到之日也邠志云十八日與唐歴合今從之〉
　　甲子馬璘為吐蕃所敗〈邠志曰十月西戎冦邠涇原節度馬公襲之郭公使其將渾瑊率步騎五千為之犄角十八日師登黄萯原望見吐蕃瑊急引其衆前據束險仍設拒馬槍以遏馳突之勢史抗温儒雅等宿將五六人任氣自負輕侮都將置酒髙飲瑊使召之至則皆醉矣見拒馬槍曰野地見賊須撃設此何為命去之戎衆既陣抗等叱馬軍使馳賊及回自衝其軍吐蕃躡背而入我師大敗卒之不死者十二三汾陽家𫝊十月吐蕃四節度歴涇州過閣州南於渭河合軍公遣渾瑊等前後相接以待之二十四日大戰於長武城我師敗績瑊等突出乃免唐歴十八日吐蕃冦邠州瑊與戰于宜祿官軍大敗二十二日馬璘出兵擊之又敗二十七日己巳璘遣兵斫吐蕃營破之二十八日庚午詔追諸道兵屯西郊十一月一日吐蕃退叚公别𫝊曰甲子冬十月二十二日大戎入冦大戰于鹽倉我軍與朔方兵馬使渾瑊之衆併力齊攻防秋諸軍望賊而潰於是我師不利今日從邠志唐歴叚公家𫝊事從實錄兼采諸書〉
　　九年二月庚辰汴宋兵潰〈唐歴作十日己酉按長歴是月庚午朔十日乃己卯也今從實錄〉
　　四月甲申郭子儀辭還邠州〈唐歴作癸未今從實錄〉
　　十年三月陜州軍亂逐趙令珍〈唐歴三月二十八日辛卯陜州軍亂實錄唐統紀云甲午朔今從之〉
　　八月辛巳郭子儀還邠州〈汾陽家𫝊作丁丑今從實錄〉
　　九月馬璘破吐蕃於百里城〈汾陽家𫝊九月吐蕃略潘原西而還八日至小石門白草川十八日下朝那川二十三日至里城營支磨原入華亭十月公遣渾瑊李懐光等與幽州義寧汴宋軍㑹于故平涼縣三日詰朝大破之今從實錄〉
　　十月盧子期攻磁州〈舊李寳臣𫝊作攻邢州今從實錄〉
　　田承嗣謂李正已曰承嗣今年八十有六〈按承嗣卒時年七十五此云八十六者盖欺正已耳〉
　　王武俊説李寳臣玩養田承嗣〈舊王武俊𫝊曰代宗嘉其功使中貴人馬承倩齎詔宣勞承倩將歸上𫝊舍寳臣親遺百縑承倩詬罵擲出道中王武俊勸玩養田承嗣以為己資寳臣曰今與承嗣有釁矣何推腹心哉武俊曰勢同患均轉冦讐為父子咳唾間耳若𫝊虗言無益也今中貴人劉清譚在驛斬首送承嗣承嗣立質妻孥矣寳臣曰言不能如此武俊曰朱滔為國屯兵滄州請擒送承嗣以取信許之按承嗣方求解於寳臣何必擒滔以取信且承倩尚在傳舍武俊何不勸斬承倩而斬清譚乎寳臣自以田承嗣誘之共取幽州故襲朱滔非因承倩之辱也今從唐紀〉
　　十一月路嗣恭擢敬冕為將〈鄴侯家𫝊作敬俛今從舊𫝊〉
　　嗣恭克廣州斬哥舒光〈舊嗣恭𫝊曰嗣恭平慶州市舶之徒多因晃事誅之嗣恭前後没其家財寳數百萬貫盡入私室不以貢獻代宗心甚銜之故嗣恭雖有平方面功止轉檢校兵部尚書無所酬勞建中實錄曰自兵興以来諸軍殺將帥而要君者多矣皆因授其任以茍安之其王師征討不失有罪始斯役也既而有謗其收南海府庫閲檢不實不得用乆之按代宗以嗣恭附元載遺載琉璃盤惡之故不用耳事見鄴侯家𫝊或當時亦有人迎合以匿資謗嗣恭不可知也今不取李肇國史補云路嗣恭初平五嶺元載奏言嗣恭多取南人金寳是欲為亂陛下不信試召必不入報三伏中追詔至嗣恭不慮請待秋涼以修覲禮江西判官栁渾入雨泣曰公有功方暑而追是為執政所中今少遷延必族滅也嗣恭懼曰為之柰何渾曰健步追還表緘公今日過江宿石頭驛乃可從之代宗謂元載曰嗣恭不俟駕行矣載無以對按嗣恭素附元載載誅頼李泌營救得免事見鄴侯家𫝊載豈有譛嗣恭云欲為亂之理盖載已被誅而召嗣恭適在三伏渾有此疑時人因以為渾美事耳今不取〉
　　十二月回紇冦夏州〈此事出汾陽家𫝊實錄新舊紀皆無之按實錄明年二月加朔方戍兵以備回紇則是回紇嘗入冦也〉
　　十一年八月加朱泚同平章事〈實錄閏八月己亥遣朱泚如奉天行營按去年已云泚出鎮奉天行營至此又云明年九月又云盖泚毎年往奉天防秋至春還京師但實錄不載其入朝耳〉汴宋兵馬使李僧惠〈汾陽家𫝊作李思惠今從舊𫝊〉
　　十二月丙申馬璘薨〈實錄庚寅璘薨叚公别𫝊曰十二月十三日丙申馬公薨十二年正月八日奉制除涇州刺史知節度事實錄又云丁酉以叚秀實為河東留後按時馬璘新薨秀實涇原留後備禦吐蕃豈可輟之使攝河東盖奏報未至故有斯命尋聞璘薨遂除涇原耳〉
　　十二年九月叚秀實為涇原節度使〈叚公别𫝊曰自授鉞三五年間西鄰無烽燧之警又曰戎帥論乞力陀慕公清徳不敢侵陵我疆舊傳亦曰三四年間吐蕃不敢犯塞按是月吐蕃冦原州十二月朱泚拒吐蕃自涇州還明年九月吐蕃逼涇州云三四年間不敢犯塞者盖史家溢美之辭耳〉十月劉洽為宋州刺史〈舊劉𤣥佐𫝊云李靈曜據汴州洽將兵乗其無備徑入宋州按劉昌以宋州牙門將説李僧惠歸順則是僧惠先已為靈曜守宋州朝廷因授宋州刺史耳若僧惠未降則洽不能得宋州已降則不敢取宋州盖僧惠已為李忠臣所殺洽因引兵據宋州耳舊𫝊欲以為洽功故云然其實非也〉
　　十二月李納為青州刺史〈實錄此年二月丙戌以納為青州刺史充淄青留後至此又云為青州刺史舊正已𫝊云正已自青州徙居鄆州使子納及腹心之將分理其地納𫝊云正已擊田承嗣署奏留後尋遷青州刺史今從之〉
　　十四年五月崔祐甫作相未二百日除官八百人〈舊紀云祐甫作相未逾年凡除吏幾八百員多稱允當今從建中實錄〉
　　八月楊炎為門下侍郎同平章事〈崔祐甫與炎皆自門下遷中書是時中書在上也憲宗以後門下在上中書在下不知何時升改〉
　　十月吐蕃入冦一出茂州一出扶文一出黎雅〈建中實錄裴垍徳宗實錄此月吐蕃三道入冦皆在梁益之境而来年四月乃云去冬吐蕃三道来侵一自靈武一自山南一自蜀又云賛普謂韋倫曰今靈武之師聞命輟矣而山南已入扶文蜀師已趣灌口追且不及與此自相違今不取〉
　　温輬車稍指丁未〈按車指丁未之間則行出道外矣盖出門欲斜就道西不當道中間行耳〉張光晟知單于振武等城〈舊𫝊云王雄為振武今從實錄〉
　　楊炎欲奪崔寧權置三留後〈舊𫝊初寧代喬琳為御史大夫平章事寧以為選擇御史當出大夫不謀及宰相乃奏請以李衡于結等數人為御史楊炎大怒其狀遂寢炎又數讒毁劉宴寧又救觧之因此大怒其年十月南蠻大下上遣寧還鎭炎懼怨已入蜀難制奏止之按寧為御史大夫在吐蕃南蠻冦蜀後舊𫝊恐誤〉
　　十二月詔財賦歸左蔵嵗擇三五千匹進入大盈〈徳宗實錄作三五十萬匹今從建中實錄〉
　　徳宗建中元年正月罷劉晏轉運等使〈建中實錄曰初大歴中上居東宫貞懿皇后方為妃有寵生韓王回帝又鍾愛故閹官劉清潭京兆尹黎幹與左右嬖倖欲立貞懿為皇后且言韓工所居獲黄蛇以為符動揺儲宫而晏附其謀冀立殊効圖為宰輔時宰臣元載獨保䕶上以為最長而賢且嘗冇功義不當移王縉亦謂人曰晏黠者也今所圖毋乃過黠乎後其議漸定貞懿卒不立上憾之至是以晏大臣而附邪為姦不去將為亂託陳奏不實謫為忠州刺史沈既濟楊炎所薦盖附炎為説今從舊𫝊〉二月遣黜陟使十一人洪經綸等使河北〈建中實錄黜陟使十一人而無名徳宗實錄有十人名而無河北道及經綸名盖脱誤也〉
　　四月吐蕃𤼵使隨韋倫入貢上命歸其俘〈建中實錄曰及境境上守陴者焚樓櫓棄城壁而去初吐蕃既得河湟之地土宇日廣守兵勞𡚁以國家始因用胡為邊將而致禍故得河隴之士約五十萬人以為非族類也無賢愚莫敢任者悉以為婢僕故其人苦之及見倫歸國皆毛裘蓬首窺覷墻隙或槌心隕泣或東向拜舞及宻通章疏言蕃之虚實望王師之若嵗焉君子曰惜乎人心之可乗也若逾代之後斯人既没後生安於所習難乎哉此恐沈既濟之溢羙且欲附楊炎復河隴之説耳今不取〉五月劉海賔殺劉文喜〈邠志曰詔李懐光朱泚並軍誅之師圍涇州數月不㧞文喜使其子求救于吐蕃蕃衆將至光泚議退兵以避之都逰奕使韓逰瓌争之曰西戎若圖涇衆必變義不為文喜沒身于戎虜秋七月西蕃率騎登髙麾涇人涇人果曰始吾為文喜求節度耳今師致討困則歸之安能赤土塗面為異方之人乎劉海賔因之殺文喜以衆降泚泚無所戮涇人徳之萌泚之亂亦自此始按是時吐蕃通好無入援文喜事又實錄此月涇州平而邠志云七月西蕃至皆相違今從建中實錄〉
　　九月桑道茂請城奉天〈舊𫝊云道茂待詔翰林建中初神䇿修奉天城道茂請髙其垣墻大其制度徳宗不之省及朱泚之亂帝倉卒出幸至奉天方思道茂之言時道茂已卒命祭之今從實錄及崔庭光幸奉天錄〉
　　九姓胡説回紇乗喪入冦〈既云乗喪入冦當在去年今因遣源休冊命追殺之耳〉源休使回紇〈舊𫝊曰休妻即吏部侍郎王翊女也因小忿而離妻族上訴下御史臺驗理休遲留不答欵狀除名配流溱州乆之移岳州建中初楊炎執政以京兆尹嚴郢威名稍著心欲傾之郢即王翊甥壻也休與王氏離絶之時炎風聞休郢有隙遂擢休自流人為京兆少尹俾令伺郢過失休既在職乆與郢親善炎怒之奏令以本官兼御史中丞奉使回紇按休奉使時回紇方忠順張光晟未殺突董炎安知回紇欲殺休而遣之今不取〉
　　八月姚令言為涇州留後〈舊傳孟皥尋歸朝遂拜令言為四鎭北庭行營涇原節度使按實錄建中三年八月以涇原節度留後姚令言為節度使此年必始為留後也〉
　　九月不按𧷢吏殆二十年〈建中實錄云三十年盖字之誤也〉