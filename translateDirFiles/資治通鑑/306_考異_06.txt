欽定四庫全書
　　資治通鑑考異卷六
　　宋　司馬光　撰
　　宋紀下
　　蒼梧王元徽二年五月壬午桂陽王休範反〈宋書作壬子按長厯此月辛未朔無壬子今從宋略〉
　　休範登臨滄觀以數十人自衞〈張敬兒傳云左右數百人皆散走按休範左右若有數百人黃回敬兒雖勇何敢徑往取之今從休範傳〉
　　陳靈寶送休範首棄之於水〈南齊書云埋首道側宋略棄諸溝中今從宋書〉杜黑騾攻新亭〈宋書南齊書作墨蠡今從宋略〉
　　禇澄開東府門納南軍〈宋書作撫軍典籖茅恬開東府納賊南齊書作車騎典籖茅恬蓋皆謂禇澄傳耳今從宋略〉
　　六月休範使陳公昭遺沈攸之書攸之送之朝廷〈宋略云桂陽遺攸之書署曰沈丞相攸之斬其使今從宋書〉
　　癸卯毛惠連降〈宋略作癸亥按下冇戊申今從宋書〉
　　九月〈後魏帝紀使將軍元蘭五將三萬騎及假東陽王丕為後繼伐蜀漢不言勝負列傳及宋書皆無之今不取〉
　　司徒左長史蕭惠明〈宋略作惠朗按魏朗不為司徒長史今從南史〉
　　四年六月魏馮太后鴆顯祖〈元行沖後魏國典云太后伏壯士於禁中太上入謁遂崩按事若如此安得不彰而中外恬然不以為怪又孝文終不之知按後魏書及北史皆無殺事而天象志云獻文景崩實有鴆毒之禍今從之〉
　　順帝昇明元年端午太后賜蒼梧王毛扇〈宋略作太妃賜今從宋書〉六月蒼梧王殺杜㓜文等〈南史云孝武二十八子太宗殺其十六餘皆帝殺之按宋書孝武諸子十人早卒二人為景和所殺餘皆太宗殺之無及蒼梧時者南史誤也〉
　　蕭道成族弟順之〈齊髙帝紀姚思亷梁書武帝紀自相國何至皇考二十餘世皆有名及官位葢史官附會今所不取〉
　　七月蒼梧王於臺岡賭跳〈南史作巒岡今從宋書〉
　　蕭道成開承明門而入〈齊髙帝紀云衞尉丞顔靈寶窺見太祖乗馬在外竊謂親人曰今若不開内領軍入天下會是亂耳按靈寶若語所親則須冇知者豈得宿衛晏然不動今從宋後廢帝紀〉十月氐楊文度遣弟文𢎞陷仇池〈魏書本紀作楊黽氐傳作鼠皆避顯祖諱也〉
　　李訢信用范𢶏弟瑛諫〈魏典𢶏作剽瑛作璞今從後魏書〉
　　十二月魏軍至建安楊文𢎞棄城走〈是年魏置閏在十一月宋之十二月也〉
　　劉韞入直門下省〈南齊書韞作愠今從宋書南史〉
　　王藴帥部曲數百向石頭〈宋書云齊王使藴募人已得數百宋略云是夕徴其私衆倐忽之間被甲數百莫知所從出按道成素已疑藴必不使之募兵宋略近是也〉
　　戴僧靜殺𡊮粲父子〈南史云僧靜奮刀直前欲斬之子最呌抱父乞先死兵士人人莫不隕涕粲曰我不失忠臣汝不失孝子仍求筆作啟云臣義奉大宋策名兩畢今便歸魂墳隴永就山丘僧靜乃并斬之按時僧靜掩粲不備挺身直往安肯容粲作啟從容如此宋書皆無此等事今不取〉
　　閏月癸巳沈攸之至夏口〈沈約齊紀十一月攸之遂謀為亂張敬兒遣使詣攸之慶冬攸之呼使人於密室謂之曰奉皇太后令得袁司徒劉丹楊諸人書呼我速下可令雍州知此意荅敬兒書曰信口一二而封雞毛桃耳數物置函中敬兒賀冬使即乗驛白公十二日壬辰攸之遣孫同等先𤼵十七日丁酉張敬兒使至十八日戊戌公率衆入鎭朝堂閏月十四日癸巳攸之至夏口按是嵗宋厯閏十二月庚辰朔魏厯閏十一月庚戌朔然則冬至必在十一月晦攸之對敬兒賀冬使者猶隠祕豈可十二日已𤼵兵東下乎又攸之若十二日已舉兵於江陵豈可六十餘日始至夏口又宋順帝紀十二月攸之反丁卯齊王入守朝堂丁卯乃十二月十八日也閏月癸巳攸之圍郢城攸之傳十一月反十二月十二日遣孫同等東下閏月十四日至夏口宋略十二月沈攸之作亂丁卯蕭道成入屯朝堂閏月癸巳攸之師及郢州南齊髙帝紀十二月攸之舉兵乙卯太祖入居朝堂諸書大抵略相符合惟齊紀不同蓋齊紀之誤今不取〉
　　二年正月沈攸之帥衆過江軍遂大散〈宋略云甲辰攸之衆潰西逃乙已華容民斬其首按是月己酉朔無甲辰乙巳〉
　　張敬兒至江陵〈宋略云辛未敬兒克江陵按己巳攸之以敬兒據城走死不容敬兒至辛未乃入城也〉
　　齊紀
　　太祖建元元年五月賞佐命之功禇淵王儉等進爵増戸〈南史崔祖思傳曰帝將加九錫内外皆賛成之祖思獨曰公以仁恕匡社稷執股肱之義君子愛人以德不宜如此帝聞而非之曰祖思逺同荀令豈孤所望也由此不復處任職而禮見甚重垣崇祖受密旨參訪朝臣光禄大夫垣閎曰身受宋氏厚恩復䝉明公眷接進不敢同退不敢異冠軍將軍崔文仲與崇祖意同及帝受禪閎存故爵文仲崇祖皆封矦祖思加官而已按宋朝初議封帝為梁公祖思啟髙帝曰䜟云金刀利刃齊刈之今宜稱齊實應天命從之然則祖思安得誠節於宋今刪之〉
　　丙寅追尊考妣〈南史在四月甲午今從齊書〉
　　十月初帝在淮陰欲附魏遣書結王𤣥邈房叔安勸𤣥邈不荅〈南史云仍遣叔安奉表詣闕告之帝於路執之并求𤣥邈表叔安曰王將軍表上天子不上將軍且僕之所言利國家不利將軍無所應問荀伯玉勸帝殺之帝曰物各為主無所責也按太祖時為邊將若執叔安又不殺便應不復為宋臣齊書無此事今不取〉
　　十一月謝天蓋欲附魏韋珍引兵應接豫章王嶷遣蕭惠朗助蕭景先討天蓋〈齊蕭景先傳云天蓋與虜相構扇景先言於督府豫章王遣惠朗助景先討天蓋黨與虜尋遣偽南部尚書類跋屯汝南洛州刺史昌黎王馮莎屯清丘景先嚴備待敵虜退魏韋珍傳云天蓋自署司州刺史規以内附事泄為道成將崔慧景所攻闈詔珍率在鎭士馬度淮援接時道成聞珍將至遣將茍元賔據淮逆拒珍珍腹背奮擊破之天蓋尋為左右所殺降於慧景珍乗勝馳進又破慧景擁降民七千餘户内徙表置城陽剛陵義陽三郡以處之按魏將無類跋馮莎而慧景亦非討天蓋之將蓋時二國之史各出傳聞疑有訛謬今約取二史大㮣而用之〉
　　帝遣王洪範約柔然冦魏〈齊書作王洪軌今從齊紀〉
　　二年正月以禇淵為司徒不受〈齊書建元二年正月以淵為司徒十二月戊戌以淵為司徒四年六月癸卯以司徒禇淵為司空八月癸卯司徒禇淵薨淵傳二年為司徒又固讓四年寢疾遜位改授司空及薨又曰司徒奄至薨逝蓋二年正月辭十二月受耳紀傳前後各不相顧〉
　　崔孝伯攻魏龍得矦等殺之〈齊紀作龍渴矦今從齊書〉
　　北上黃蠻文勉德㓂汶陽〈齊紀作文施德今從齊書〉
　　五月王圖南崔慧景破李烏奴〈魏書帝紀八月慧景冦武興今從慧景傳〉十月徐州民桓標之為冦〈魏書蘭陵民桓富蓋即標之也今從齊書〉
　　三年二月桓康拔魏樊諧城〈齊紀作樊階城今從齊書〉
　　魏議者欲盡殺道人〈齊書魏虜傳咸陽王欲盡殺道人按咸陽王禧時尚㓜太和九年始封恐非也〉
　　己酉垣崇祖破魏師〈齊書作丁卯按是月辛卯朔無丁卯今從齊紀〉
　　三月魏滅桓標之等掠三萬餘口歸平城〈魏書云南征諸將擊破蕭道成游擊將軍桓康於淮陽道成豫州刺史垣崇祖冦下蔡昌黎王馮熈擊破之假梁郡王嘉大破道成將俘獲三萬餘口送平城今從齊書齊紀亦以魏書參之〉
　　世祖永明二年十一月乙未魏李彪來聘〈齊紀十二月庚申虜使李道固至今從魏帝紀〉
　　三年七月魏立梁彌承為宕昌王〈齊書是嵗八月丁巳以行宕昌王梁彌頡為河涼二州刺史六年五月甲午以彌承為河涼二州刺史今從魏書〉
　　四年六月辛酉魏主如方山〈魏帝紀是日幸方山七月戊戌又云幸方山皆不言還宫蓋闕文耳〉
　　五年五月魏公孫䆳張儵冦舞陰〈齊書魏虜傳云偽安南將軍遼東公平南將軍上谷公又攻舞陰魏書帝紀云詔南部尚書公孫文慶上谷公張伏于南討舞陰按公孫䆳傳䆳字文慶與内都幢將上谷公張儵討蕭頥舞陰戌蓋伏于乃儵字也〉
　　十月髙車阿伏至羅自立為王〈魏書髙車傳云在太和十一年蠕蠕在十六年今從髙車傳〉
　　八年四月魏陽平王頥〈帝紀作熈又作頥今從本傳〉
　　八月河南王世子伏連籌〈齊書作士子休留成今從魏書〉
　　蕭順之縊殺巴東王子響〈齊書曰子響部下恐懼各逃散子響乃白服出降詔賜死蓋蕭子顯為順之諱耳今從南史〉
　　十二月孔顗上言〈齊紀作孔覬今從齊書南史〉
　　九年二月魏著作郎成淹遷侍郎〈楊松玠談藪作朱淹又云自著作佐郎遷著作郎今從魏書〉
　　八月乙巳魏帝問羣臣禘祫之義〈禮志作太和十三年五月壬戌今從本紀〉十年正月壬戌魏主詔承晉為水德〈禮志太和十五年正月穆亮等言云云按帝紀十六年正月壬戌詔定行次以水承金蓋志誤以六為五耳〉
　　七月吐谷渾世子賀虜頭〈魏吐谷渾傳作賀魯頭今從帝紀〉
　　八月魏陽平王頥陸叡擊柔然〈魏帝紀太和十一年八月壬申蠕蠕犯塞遣平原王陸叡討之事具蠕蠕傳十六年八月乙未詔陽平王頥左僕射陸叡討蠕蠕按蠕蠕傳無十一年犯塞及征討事唯冇十六年八月頥叡出征事與紀合葢十一年紀誤也〉
　　十一年三月遣吕文顯曹道剛收王奐殷叡勸奐録取奐納之〈南史奐子彪議閉門拒命叡諌曰今開門白服接臺使不過隳官免爵耳彪堅執不開叡又請遣典籖間道送啓奐從之典籖出城為文顯所執叡曰忠不背國勇不逃死勸奐仰藥按叡與彪同誅今從齊書〉
　　王肅犇魏〈南史奐弟份自拘請罪帝宥之肅屢引魏人至邊帝謂份曰比有北信不份曰肅近忘墳栢寧逺憶有臣按奐以三月死帝以七月殂是冬肅始見魏主於鄴南史誤也齊書無此語〉
　　九月魏穆亮與支酉戰兵敗〈齊書穆亮作繆老生今從魏書〉
　　髙宗建武元年三月壬申魏主至平城〈魏帝紀作閏月按魏閏二月齊厯之三月也〉
　　四月庚辰魏罷西郊祭天〈魏帝紀禮志北史紀皆云三月庚辰按長厯三月丙午朔無庚辰魏閏二月齊閏四月魏三月乙亥朔齊厯之四月也故置于此焉〉
　　五月甲戌朔日食〈齊魏書帝紀皆無此食今據齊書志南史紀〉
　　九月乙亥纂嚴〈齊帝紀作乙未按是月壬申朔而止有癸未下有乙酉丁亥蓋癸未當作癸酉乙未當作乙亥耳〉
　　何昌㝢拒徐𤣥慶臨海王昭秀得還建康〈南史明帝使裴叔業齎旨詔昌㝢令以便宜從事昌㝢拒之曰臨海王未有失寧得從君單詔邪即時自有啟問須反更議叔業曰若爾便是拒詔拒詔軍法行事耳荅曰能見殺者君也能拒詔者僕也叔業不敢逼而退昭秀由是得還都今從齊書〉
　　十二月魏盧淵韋珍攻赭陽〈齊書作盧陽烏韋靈智按陽烏淵小字靈智珍字也〉二年四月房伯玉等敗魏薛眞度於沙堨〈齊書魏虜傳眞度敗在建武元年下魏帝紀城陽王鸞以敗軍獲罪在太和十九年五月今從之〉
　　三年正月丁卯以楊崇祖為沙州刺史〈齊本紀作丁酉按長厯是月乙丑朔無丁酉下有己巳當作丁卯〉
　　魏主改功臣姓〈魏初功臣姓皆複重奇僻孝文太和中變胡俗始改之魏收作魏書已盡用新姓不用舊姓宋書索虜傳南齊書魏虜傳所稱者蓋其舊姓名耳今並從魏書以就簡易〉
　　魏薛宗起入郡姓〈北史薛聰傳聰為羽林監帝曽與朝臣論海内姓地人物戲謂聰曰人謂卿諸薛是蜀人定是蜀人不聰對曰臣逺祖廣德世事漢朝時人呼為漢臣九世祖永隨劉備入蜀時人呼為蜀臣今事陛下是虜非蜀也帝撫掌笑曰卿可自明非蜀何乃遂復苦朕聰因投㦸而出帝曰薛監醉耳其見知如此今從元行沖後魏國典〉
　　閏月丙寅魏主廢太子恂〈齊書魏虜傳云大馮有寵日夜讒恂魏書無之又魏帝紀在十二月丙寅按長厯魏閏十一月齊閏十二月今從齊厯〉
　　四年正月大赦〈齊帝紀云庚午大赦按長厯是月己丑朔無庚午故不日〉
　　丙辰誅王晏〈晏傳云元會畢乃召晏誅之本紀丙辰晏伏誅丙辰正月二十八日也按郊禮必在正月既云未郊一日敇停則誅晏必非元會之日也本傳蓋言元會禮後耳〉
　　二月魏穆泰等伏誅〈齊書魏虜傳云偽征北將軍恒州刺史鉅鹿孤賀鹿渾守桑乾宏從叔平陽王安夀戍懐柵在桑乾西北渾非宏任用中國人與偽定州刺史馮翊公自鄰安樂公主拓䟦阿幹兒謀立安夀分據河北期久不遂安夀懼告宏殺渾等數百人任安夀如故與魏書名姓全不同今從魏書〉九月魏中書舍人孫延景〈齊書作公孫雲今從魏書〉
　　十一月以楊靈珍為北秦州刺史〈齊氏傳作北梁州今從帝紀〉十二月曹虎頓軍樊城〈齊魏虜傳云均口今從虎傳〉
　　東昏矦永元元年三月張千戰死〈魏書作張千達今從齊書〉
　　以陳顯達為江州刺史〈齊明帝紀永泰元年七月癸卯以顯達為江州本傳顯達敗於馬圈求降號不許乃除江州又云東昏立顯達彌不樂京師得此授甚喜按明帝末顯達方以三公將兵擊魏不容無故除江州今從本傳〉
　　四月魏賜馮后死〈元嵩傳曰將遣使者賜馮后死而難其人顧任城王澄曰任城不負我嵩亦當不負任城可使嵩也乃引髙平矦嵩入内親詔遣之髙祖紀曰詔司徒勰徴太子與䘮會魯陽踐祚按馮后傳梓宫至魯陽乃行遺詔賜后死安有髙祖遣嵩之事又勰傳髙祖崩勰遏祕䘮事遣張儒徴世宗亦無髙祖詔勰徴太子事〉
　　八月垣厯生降曹虎虎斬之〈南史云厯生出戰為曹虎所禽謂虎曰卿以主上為聖明梅茹為賢相我當死且我今死卿明亦死遂殺之按厯生若見獲遥光不當殺其子今從齊書〉二年三月左興盛拒崔慧景於北籬門〈紀云王瑩屯北籬門傳云左興盛今從傳〉
　　四月癸酉慧景敗走斬之〈齊本紀四月丁未以張沖為南京州刺史崔慧景於廣陵起兵襲京師壬子左興盛督衆軍寳𤣥以京城納慧景乙卯王瑩屯北籬門壬戌慧景至瑩等敗甲子慧景入京師蕭懿入援癸酉慧景棄衆走死慧景傳四月至廣陵回軍十二日攻陷竹里按長厯是嵗三月辛丑朔四月庚午朔丁未三月七日壬子十二日乙卯十五日壬戍二十二日甲子二十四日四月皆無也蓋四月當作三月至癸酉乃四月四日耳南史云時江夏王寶𤣥鎭京口聞慧景北行遣左右余文興説之曰江劉徐沈君之所見今擁強兵北取廣陵收吳楚勁卒身舉州以相應取大功如反掌耳慧景常不自安聞言響應于時廬陵王長史蕭寅司馬崔恭祖守廣陵城慧景以寶𤣥事告恭祖恭祖口雖相和心實不同俄而慧景至恭祖閉門不敢出慧景密遣軍主劉靈運間行突入慧景俄係至遂據其城子覺至仍使領兵襲京口寶𤣥本謂大軍併來及見人少極失所望拒覺擊走之恭祖及覺精兵八千濟江恭祖心本不同及至蒜山欲斬覺以軍降京口事既不果而止覺等軍器精嚴柳憕沈怢等謂寶𤣥曰崔護軍威名既重乃誠可見既已脣齒忽中道立異彼以樂歸之衆亂江而濟誰能拒之於是登北固樓並千蠟燭為烽火舉以應覺慧景停二日便率大衆一時俱濟趣京口寶𤣥仍以覺為前鋒恭祖次之慧景領大都督為衆軍節度又云時柳憕别推寶𤣥崔恭祖為寶𤣥羽翼不復承奉慧景慧景嫌之巴陵王昭胄先逃人間出投慧景慧景意更向之故猶豫未知所立此聲頗泄憕恭祖始貳於慧景又云慧景單馬至蟹浦投漁人太叔榮之榮之故為慧景門人時為蟹浦戍斬慧景送都按恭祖始若閉城拒慧景慧景襲得其城而據之豈肯更授以兵柄又慧景若不立寶𤣥柳憕豈能别推又榮之既云漁人又云為戌自相違錯今並從齊書〉
　　九月魏田益宗敗吳子陽于長風城〈此一事齊書紀傳皆無之魏帝紀九月乙丑東豫州刺史田益宗破寶卷將呉子陽鄧元起於長風梁書鄧元起傳云蠻帥田孔明附于魏自號郢州刺史冦掠三關規襲夏口元起率銳卒攻之旬月之間頻陷六城斬獲萬計餘黨皆散走仍戌三關二書勝敗不同如此今從魏紀〉
　　十一月蕭衍召王茂等定議〈南史云茂與梁武帝不睦帝諸腹心並勸除之茂少有驍名帝又惜其用令腹心鄭紹叔往𠉀之告以欲起義茂因擲枕起即袴褶隨紹叔入見武帝大喜下牀迎因結兄弟被推赤心按茂若與梁武不睦梁武何敢豫告以大事茂亦安能便響應今不取〉
　　乙巳衍建牙集衆〈齊帝紀十二月梁王起義兵於襄陽誤也今從梁書髙祖紀〉和帝中興元年正月戊申蕭衍𤼵襄陽〈梁髙祖紀云二月戊申𤼵襄陽按戊申正月十三日梁紀誤也〉
　　三月乙巳南康王即帝位〈東昬紀云丁未南康王寶融即皇帝位葢是日建康始聞之耳今從和帝及梁武帝紀〉
　　六月吳子陽進軍加湖〈梁韋叡傳作茄湖今從齊梁帝紀〉
　　蕭衍使王茂襲加湖〈和帝紀作王茂先今從梁書〉
　　郢城民死者什七八〈齊張沖傳云死者七八百家按死者不可以家數今從梁髙祖紀及韋叡傳〉
　　十月壬午蕭衍築長圍守宫城〈齊帝紀與梁帝紀叙此事先後多不同按齊紀皆有甲子今用梁紀事以齊紀甲子次之〉
　　十一月魏田益宗上表請攻義陽〈益宗傳曰世宗納之遣元英攻義陽按英攻義陽在景明四年八月此表言蕭氏君臣交爭則是梁武攻東昬時葢益宗建策於今日而行於後年耳〉益宗入㓂黃天賜敗績〈魏帝紀七月乙未田益宗破蕭寶卷將黃天賜於赤序田益光傳景明初蕭衍遣軍主吳子陽率衆㓂三關益宗遣光城太守梅與之據長風城逆擊子陽大破之斬獲千餘級按呉子陽乃東昏將非衍將也且衍方與東昏相拒何暇㓂魏三關此必益宗傳誤〉
　　十二月張稷斬東昏首送石頭〈南史王亮傳曰張稷等議立湘東嗣王寶眰領軍王瑩曰城閉已久人情離解征東在近何不諮問按時和帝已立稷等知建康不可守故弑東昏豈敢復議立寶眰今從齊書〉
　　梁紀上
　　髙祖天監元年四月丙寅追尊考妣〈南史五月追尊今從梁書〉五月河南禇緭〈魏蕭寶寅傳作褚冑今從梁書〉
　　三年三月魏人歸張惠紹〈惠紹傳無被獲及復還事今從魏書〉
　　八月遣馬仙琕築二城〈司馬恱傳作豫州刺史馬仙琕按仙琕於時未為豫州也〉四年正月夏矦道遷以漢中降魏〈梁帝紀天監三年二月魏陷梁州而列傳皆無其事魏帝紀正始元年閏十二月癸卯朔蕭衍行梁州事夏矦道遷據漢中來降道遷傳具言其事按長厯梁閏二月癸卯即天監四年正月朔也故置於此〉
　　四月孔陵等戍深阬〈梁鄧元起傳魏將王景𦙍孔陵冦東西晉夀並遣告急按魏邢巒傳曰蕭衍晉夀太守王景𦙍據石亭又曰蕭衍遣其將軍孔陵等據深阬然則景𦙍陵皆梁將也元起傳誤〉西昌矦淵藻殺鄧元起貶為冠軍將軍〈梁書元起傳藻以糧儲無遺甚怨望之因表元起逗留不憂軍事收付州獄自縊死按若止以逗留表元起安敢擅收前刺史付獄殺之必誣以反也今從南史又梁書藻本以冠軍為益州刺史與南史異〉
　　五年四月王茂與魏揚 --（『昜』上『旦』之『日』與『一』相連）大眼戰敗失亡二千餘人〈大眼傳云俘馘七千有餘今從魏帝紀〉
　　五月韋叡敗魏兵拔小峴〈魏帝紀六月辛丑陷小峴戍今從叡傳〉
　　或欲保三义〈南史作三丈今從梁書〉
　　裴䆳克魏羊石霍丘城〈梁裴䆳傳云五年征邵陽洲魏人為長橋以濟遂築壘逼橋密作没突艦會淮水暴漲䆳乗艦徑造橋側魏衆驚潰䆳乗勝追擊大破之進克羊石霍丘城平小峴攻合肥魏帝紀辛巳衍將陷合肥己丑又陷羊石霍丘案韋叡傳叡攻邵陽洲方使䆳乗艦焚橋事在克合肥後又梁帝紀辛巳叡克合肥丁亥䆳克羊石庚寅克霍丘今從之䆳傳載取二城在破邵陽洲後誤也〉
　　九月臨川王宏夜遁將士皆散〈梁書宏傳云會征役久有詔班師殊為不實今從南史〉
　　六年三月淮水暴漲〈梁帝紀四月癸未景宗等破魏軍魏帝紀四月戊戌鍾離大水英敗績按曹景宗傳云三月春水生淮水暴長梁魏二史葢據奏到月日書之耳今從景宗傳〉
　　生擒魏兵五萬人〈韋叡傳云其餘釋甲稽顙乞為囚奴者猶數十萬按魏軍共止數十萬如叡傳所言似為太過今從景宗傳〉
　　十二月魏常邕和以淮陽降〈魏帝紀十月庚午淮陽太守安樂以城南叛今從梁帝紀〉
　　七年九月魏執京兆王愉髙肇密使人殺之〈魏書及北史愉傳皆云愉毎止㝛亭傳必攜李氏盡其私情雖鏁縶之中飲賞自若略無愧懼之色至野王愉語人曰雖主上慈深不忍殺我吾亦何面見至尊於是𭭔欷流泣絶氣而死或云髙肇令人殺之按愉既敗被執猶略無愧懼安能慙見魏主遽感激絶氣而死盖肇潜使人殺愉因以此言紿魏主耳〉
　　魏中山王英將步騎三萬救郢州〈田益宗傳詔曰英統馬步七萬邢巒統精騎三萬葢虚聲耳今從魏帝紀〉
　　十月魏白早生殺司馬恱〈梁帝紀作白皁生馬仙琕傳作琅邪王司馬慶曽今皆從魏書〉
　　齊茍兒〈魏書作茍仁今從梁書南北史〉
　　以早生為司州刺史〈梁帝紀十月丙子魏陽關主許敬珍以城内附詔大舉北伐以始興王憺帥衆入清王茂帥衆向宿豫丁丑白早生與豫州刺史胡遜以城内屬以早生為司州胡遜為豫州刺史明年正月壬辰魏鎭東參軍成景儁斬宿豫城主嚴重寶以城内屬二月丁卯魏楚王城主李國興以城内附姓名年月事迹既與魏書參差又徧檢諸列傳皆無其事今並從魏書〉
　　八年正月馬廣屯長薄胡文超屯松峴〈梁馬仙琕傳云遣馬廣會超守三關今從魏中山王英傳〉
　　遣徐元季援武陽〈英傳作徐超秀今從魏帝紀〉
　　魏主於齊茍兒等四將之中分遣二人以易董紹〈紹傳云歸茍兒等十人今從司馬恱傳〉
　　十年正月王珍國罷梁秦二州還〈梁書珍國未甞為梁秦刺史從南史〉三月王萬夀殺劉晣〈梁帝紀云三月辛丑按長厯是月丁酉朔而盧昶傳云三月二十四日夜萬夀等攻掩朐城葢辛酉也今不日以闕疑又梁馬仙琕傳及魏帝紀盧昶傳皆云劉晣而梁帝紀云鄧晣葢字誤也〉
　　十二月馬仙琕大破魏兵〈魏帝紀盧昶敗在十一月今從梁帝紀梁紀云斬馘十餘萬按盧昶表云此兵九千賊衆四萬求益兵六千魏主以四千給之安得十餘萬衆蓋梁史為夸大耳〉十二年二月鬱洲民徐道角等殺張稷降魏〈魏帝紀作郁州人徐𤣥明今從梁康絢傳又絢傳稷死在朐山叛之明年今從魏帝紀〉
　　十五年二月康絢擊却魏兵〈絢傳十二月魏遣李曇定督衆軍來戰按魏帝紀此年正月乃遣李平節度諸軍絢傳誤也曇定即平字也〉
　　昌義之王神念救硤石〈李崇傳衍遣趙祖恱襲據西硤石又遣義之神念率水軍泝淮上而規取夀春按義之傳絢破魏軍義之乃救硤石今從之〉
　　十六年四月詔宗廟去牲〈梁帝紀此詔在四月甲子南史云在二月云祈告天地宗廟以去殺之理欲被之詔識郊廟牲牷皆代以麵其山川諸祀則不按長厯是月辛卯朔無甲子隋志但云四月亦不云郊祀去牲今從之〉
　　十八年二月魏髙湖子謐〈李百藥北齊書作諡北史作謐今從之〉
　　髙歡曰㝛衛焚大臣之第〈北齊書云領軍張彛按彛未嘗為領軍故但云大臣