欽定四庫全書
　　資治通鑑考異卷二十二
　　宋　司馬光　撰
　　唐紀十四
　　㑹昌三年正月劉沔遣麟州刺史石雄襲可汗〈舊回鶻傳云豐州刺史石雄後唐獻祖紀年録云石州刺史石雄按是時田牟為豐州刺史今從實録〉
　　石雄大破回鶻迎太和公主以歸〈舊石雄傳曰三年回鶻大略雲朔劉沔以太原之師屯於雲州沔謂雄曰國家以公主之故不欲急功我輩捍邉但能除患專之可也雄受教自選勁騎得沙陀部落兼契苾拓拔雜虜夜發馬邑徑趨烏介之牙時虜帳逼振武雄既入城登堞視其衆寡見氊車數十云云遂迎公主還太原回鶻傳烏介去幽州八十里下營是夜河東劉沔帥兵奄至烏介驚走東北依和解室韋下營不及將太和公主同走石雄兵遇公主帳因迎歸國後唐獻祖紀年録曰沔表帝為前鋒回鶻可汗樹牙於殺胡山帝與石雄銜枚夜進圍其牙帳烏介可汗輕騎而遁帝於牙帳謁見太和公主奉而歸國按一品集㑹昌二年十月十七日狀訪聞劉沔頗練邉事唯臨機決策不免遲疑深恐過為慎重漸失事機望賜劉沔詔比縁回鶻未為侵擾且務綏懐今既殺戮邉人驅劫牛馬頻已有詔速令驅除自度便宜臨機應變不得過懐疑慮皆待朝廷指揮既假以使名令為諸軍節制邉境之事皆以責成向後或要移營進軍一切自取機便不必皆候進止實録戊寅詔劉沔云云如前據徳裕此狀則沔豈敢不俟詔㫖擅遣石雄襲擊可汗牙帳況已有不須聞奏之詔也舊徳裕𫝊徳裕曰杷頭烽北便是砂磧彼中野戰須用騎兵若以步卒敵之理難必勝今烏介所恃者公主如令勇將出騎奪得公主虜自敗矣上然之即令徳裕草制處分伐叛記曰上問討襲之計徳裕奏若以步兵與回鶻野戰必無勝理回鶻常質公主同行臣思得一計料回鶻必未知有斫營石雄驍勇無敵若令揀蕃渾及漢兵鋭卒銜枚夜進必取得公主兼可汗可擒上從之遂令石雄領蕃渾及漢兵夜進回鶻果無遊奕伏道直至帳幕方覺遂取得公主唯可汗輕騎而遁按徳裕尋自請註斫營事而石雄於城上見公主牙帳迎得之非因徳裕之策今不取〉
　　烏介可汗走保黑車子族〈舊回鶻傳云烏介驚走梁北約四百里外依和解室韋下營嫁妹與室韋依附之今從伐叛記實録新傳舊張仲武傳又云烏介既敗乃依康居求活盡徙餘種寄託黒車子葢以李徳裕紀聖功碑云烏介并丁令以圖安依康居而求活盡徙餘種屈意黒車彼所謂康居用郅支故事耳致此誤也〉
　　二月李徳裕等言求安西北庭非計〈徳裕𫝊曰三年二月趙蕃奏黠戞斯攻安西北庭都䕶府宜出師影援徳裕奏辭與此同獻替記曰三年二月十一日延英徳裕奏九日奉宣令臣等向趙蕃説於黠戞斯處邀求安西北庭深恐不可其下辭亦與此同按實錄辛未注吾合索始至命趙蕃飲勞之丙子中書門下奏九日奉宣其辭亦與獻替記同不知宋據何書得此辛未及丙子日也今且沒其日繫於注吾合索入對之下以傳疑〉
　　四月劉從諫從子匡周〈實録作莊周今從一品集〉
　　李徳裕請討澤潞〈按舊紀𫝊及實録所載徳裕之語皆出於伐叛記伐叛記繫於四月劉從諫始亡之時至此君相誅討之意已決百官集議及宰臣再議皆備禮耳徳裕之言當在事初實録置此誤也〉解朝政至上黨〈實録云時從諫死二十日矣按姜崟等云自四月六日後不見本使而辛巳為從諫輟朝自六日至辛巳纔卜八日耳實録自相違今不取〉
　　五月以李宗閔為湖州刺史〈獻替記曰四月十九日上言東都李宗閔我聞比與從諫交通今澤潞事如何可别與一官不要令在東都徳裕曰臣等續商量上又云不可與方鎮只與一逺郡徳裕又奏云須與一郡此葢徳裕自以宿憾因劉稹事害宗閔畏人譏議故於獻替記載此語以隱其跡耳今從實録〉
　　宰相欲且遣使諭劉稹上即命討之〈獻替記曰五月十一日徳裕疾病先請假在宅李相紳其日亦請假李相讓夷獨對之便決攻討之意李相歸中書後錄聖意四紙令徳裕草制至薄晩封進明日遂降麻處分舊本紀九月下制討稹今從實録〉
　　崔鉉同平章事〈實録李讓夷引鉉為相今從補國史〉
　　九月以石雄代李彦佐〈實錄召彦佐入奉朝請俟罷兵日赴鎮按彦佐前已罷武寕今又罷晉絳復赴何鎮實録誤也〉
　　十月庚申上稱石雄良將〈獻替伐叛記皆云十月五日上言石雄破賊而實録己巳奏到庚午對宰臣言乃是十五日恐誤〉
　　十二月王宰進攻澤州〈一品集十月二十三日狀縁王宰兵已深入須取澤州按此月三日宰始得天井闗於十月之末豈能深入取澤州葢十二月十三日狀二字誤在月下耳〉
　　劉稹請降於李石李徳裕上言〈一品集正月四日狀曰臣等得李石狀報劉稹潛有欵誠云云又曰今饋運之費計至春末並足如二月已來尚未殄滅然議納降亦未為晩又草詔賜石曰必不得因此遷延令其得計仍不得先受章表便與奏聞實錄上貶崔碣仍詔敢言罷兵者送賊境戮之徳裕狀正月四日上然石發奏必在楊弁未亂前故置於此〉
　　四年正月徳裕上言劉稹與諸將舉族面縛方可受納〈一品集奏狀云如劉稹自來却令送入輒不得受按稹若自來豈有却送入之理恐是稹下脱不字〉詔王元逵以步騎自土門入應接王逢軍〈實録詔側近行營量抽兵翦撲又詔王元逵以兵五千扼土門張仲武把雁門以為聲援今從伐叛記〉
　　三月王逢敗康良佺〈實録王宰奏賊將康良佺敗棄石㑹闗移軍入三十里守鼔腰嶺按石㑹闗在潞州北與河東接宰時在澤州南何以得敗良佺葢逢字誤為宰耳〉
　　劉濛為巡邉使〈實録以濛為巡邉使在明年二月壬寅壬寅二十五日也按一品集㑹昌四年二月二十二日奏狀曰縁李回等稱黠戞斯使云今冬必欲就黒車子收回鶻可汗餘燼切望國家兵馬應接黠戞斯使回日已賜敕書許令幽州太原振武天徳各於要路出兵邀截又曰仍令伐北諸軍摐摐排比又曰其幽州兵馬至多不必先令排比待至冬初續降中使賜詔黠戞斯使來在四年二月徳裕奏狀所謂今冬防秋冬初者皆四年事也不容至五年二月始以濛巡邉使濛之奉使要在今年春夏不知的何月日且附此〉六月減州縣佐官一千二百一十四貟〈獻替記曰減得二千二貟新傳曰罷二千餘貟舊柳仲郢傳曰減一千二百貟今從之〉
　　七月甲辰杜悰同平章事〈新表悰入相在閏月壬戌今從實録〉
　　八月徳裕請以盧𢎞止為三州留後〈舊紀傳皆作𢎞正實録新紀傳皆作𢎞止今從之〉
　　十二月石雄為河陽節度使〈實録九月盧鈞奏十七日石雄回軍赴孟州按雄於時未為河陽節度使實錄誤也〉
　　五年七月上都東都兩街各留二寺每寺留僧三十人節度等州各一寺三等留僧〈實錄中書門下奏請上都東都兩街各留寺十所每寺留僧十人大藩鎮各一所僧亦依前詔敕上都東都毎街各留寺兩所每寺僧各留三十人中書門下奏奉敕諸道所留僧尼數宜令更商量分為三等上至二十人中至十人下至五人今據天下諸道共五十處四十六道合配三等鎮州魏博淮南西川山南東道荆南嶺南汴宋幽州東州鄂岳浙西浙東宣歙湖南江西河南府望每道許留僧二十人山南西道河東鄭滑陳許潞磁鄆曹徐泗鳯翔兖海淄青滄齊易定福建同華州望令每道許留十人夏桂邕管黔中安南汝金商州容管望每道許留五人一道河中已敕下留十三人按鎮州等凡五十六州四十一道今云五十處四十六道誤也杜牧杭州南亭記曰武宗即位始去其山臺野邑四萬所冠其徒幾至十萬人後至㑹昌五年始命西京留佛寺四僧惟十人東京一寺天下所謂節度觀察同華汝三十四治所得留一寺僧準西京數其他刺史州不得有寺凡除寺四千六百僧尼笄冠二十六萬五百實録注又云按唐時石刻云兩都留寺四僧各十人郡國留寺二僧各三人數皆不同今從實録前文〉八月毀招提蘭若四萬餘區〈㑹要元和二年薛平奏請賜中條山蘭若額為太和寺葢官賜額者為寺私造者為招提蘭若杜牧所謂山臺野邑是也〉
　　盧鈞還入上黨盡殺亂兵〈獻替記上信任宰臣無不先訪問無獨斷之事唯誅討澤潞不肯捨赴振武官健及誅翦黨項此二事並禁中發詔處分更不顧問振武官健回旗不肯進發先害監軍傔一人監軍王惟直自出曉諭又被傷痍旬日而卒禁中兩軍樞宻已下恨其不殺節將唯害中人所以激上之怒盡須勦戮上問宰臣曰我遣石雄領兵至澤潞今盧鈞不誅討罪人如何徳裕奏曰盧鈞已失律性又寛愞必恐自誅不得若便替却盧鈞亂卒罪惡轉大須興兵討伐恐不如先除替令新帥誅翦上謂徳裕曰勿惜盧鈞本非材將救澤潞叛兵疑李丕報嫌注劉稹平後處置澤潞與劉稹同惡僅五千餘人皆是取得髙文端王釗狀通姓名勘李丕狀同然後處分其間有三兩人或王釗狀無名並不更問足明是李丕不能逞其憾又云惟務茍安因循為政凡方鎮發兵只合不出軍城嚴兵自衛於城門閲過部伍更令軍將慰安豈有自出送兵馬又今家口縱觀事同兒戯實不足惜緣大兵之後須有防虞臣不敢隱黙由是中詔處分不復顧問按盧鈞還入潞州諭戍諭兵使赴振武尋遣兵追擊盡殺之非上不肯捨也既云不可便替又云不如先除替語自相違上云勿惜盧鈞是上語下云臣不敢隱黙乃是徳裕語獻替記至此差舛尤甚不可復據又處置澤潞五千餘人太多必是五十字誤耳〉
　　六年上自正月乙卯不視朝〈實錄作十五日按獻替記自正月十三日後至三月二十日更不開延英時見中詔處分莫得預焉今從之〉
　　上不禮光王怡〈韋昭度續皇王寶運録曰宣宗即憲皇第四子自憲皇崩便合紹位乃與姪文宗文宗崩武皇慮有他謀乃密令中常侍四人擒宣宗於永巷幽之數日沉於宫厠宦者仇公武慜之乃奏武宗曰前者王子不宜久於宫厠誅之武宗曰唯唯仇公武取出於車中以糞土雜物覆之將别路歸家密飬之三年後武皇宫車晏駕百官奉迎於玉宸殿立之尋擢仇公武為軍容使尉遲偓中朝故事曰敬宗文宗武宗相次即位宣皇皆叔父也武宗初登極深忌焉一日會鞠於禁𫟍間武皇召上遥覩瞬目於中宫仇士良士良躍馬向前曰適有㫖王可下馬士良命中官輿出軍中奏云落馬已不救矣尋請為僧游行江表間會昌末中人請還京遂即位令狐澄貞陵遺事曰上在藩時嘗從駕迴而上誤墮馬人不之覺比二更方能興時天大雪四顧悄無人聲上寒甚㑹巡警者至大驚上曰我光王也不悟至此方困且渴若為我求水警者即於旁近得水以進遂委而去上良久起舉甌將飲顧甌中水盡為芳醪矣上獨喜自負一舉盡甌已而體㣲暖有力遂步歸藩邸此三事皆鄙妄無稽今不取〉
　　三月辛酉立怡為皇太叔〈舊紀三月一日立為皇太叔武宗實録云壬戌宣宗實録云辛酉按獻替記云自正月十三日後至三月二十日更不開延英葢二十一日則宣宗見百寮也今從宣宗實錄〉
　　四月李徳裕同平章事荆南節度使〈實録新表傳皆云徳裕自守太尉檢校司徒為荆南節度使按制辭皆無責降之語豈可遽自守太尉檢校司徒今從舊紀又貞陵遺事曰上初即位於太極殿時宰相李徳裕與行冊禮及退上謂宦侍云云聴政之二日遂出為荆門舊徳裕傳曰五年武宗上徽號累表乞骸不許徳裕病月餘堅請解機務乃以本官平章事兼江陵尹荆南節度使數月追復知政事宣宗即位罷相出為東都留守按舊紀新表及諸書武宗朝徳裕未嘗罷免此年九月方自江陵除東都留守舊傳謬誤今從實録〉
　　五月上京兩街留兩寺外各増置八寺〈杭州南亭記曰今天子即位天下州率與二寺用齒衰男女為其徒各止三十人兩京數倍其四五焉實録準五日敕兩京先留寺兩所外更𣸸置八所注唐刻石云京都兩街各置十寺寺僧五十人葢謂二年正月赦後非今赦也〉
　　八月贈王才人貴妃隨𦵏端陵〈蔡京王貴妃傳曰帝疾亟才人久視帝而歸燕息處濃粧潔服如常日乃取所翫用物散與内家静盡持帝所授中至帝前已見升遐容易自縊而仆於御座下以縊為名而得卒舊紀武宗𦵏端陵徳妃王氏祔焉李徳裕獻替記曰自上臨御王妃有專房之寵至是以驕妬忤㫖一夕而殞羣情無不驚懼以謂上功成之後喜怒不測徳裕因以進諫在五年十月與王貴妃傳不同恐獻替記誤康駢劇談録曰孟才人善歌有寵於武宗屬一旦聖體不豫召而問之曰我或不諱汝將何之對曰若陛下萬嵗之後無復生為是日令於御前歌何滿子一曲聲調悽咽聞者涕零及宮車晏駕哀慟數日而殞窆於端陵之側此事恐止是王才人傳聞不同〉
　　宣宗大中元年二月白敏中排李徳裕〈實録白敏中令狐綯在㑹昌中徳裕不以朋黨疑之置之臺閣及徳裕失勢抵掌㦸手同謀斥逐而崔鉉亦以㑹昌末罷相怨徳裕大中初敏中復薦鉉在中書乃令其黨人李咸者訟徳裕輔政時陰事罷徳裕留守以太子少保分司東都按舊傳綯以大中二年自湖州刺史入知制誥鉉以三年自河中節度使入為相此時未也實録誤〉
　　八月史憲忠破突厥〈按突厥亡已久葢猶有餘種在振武之北者〉
　　二年五月太皇太后郭氏崩〈實録五月戊寅以太皇太后寢疾權不聴政宰臣帥百僚問太后起居己卯復問起居下遺令是日太后崩初上纂位以憲宗遇弑頗疑后在黨中至是暴得疾崩帝之志也甲申白敏中帥百僚上表請聴政不許乙酉又上表不許丙戌三上表乃依六月貶禮院檢討官王曍為潤州句容令舊傳曰宣宗繼統即后之諸子也恩禮愈異於前朝大中年崩祔景陵后歴位七朝五居太母之尊人君行子孫之禮福夀隆貴四十餘年雖漢之馬鄧無以加焉識者以為汾陽社稷之功未泯復鍾慶於懿安焉裴延裕東觀奏記曰憲宗皇帝晏駕之夕上雖幼頗記其事追恨光陵商臣之酷即位後誅除惡黨無漏網者郭太后以上英察孝果且懐慙懼時居興慶宫一日與二三侍兒同升勤政樓倚衡而望便欲殞於樓下欲成上過左右急持之即聞于上上大怒其夕太后暴崩上志也又曰懿安郭太后既崩䘮服許如故事禮院檢討官王曍抗疏請后合𦵏景陵配饗憲宗廟室既入上大怒宰臣白敏中召曍詰其事曍對云云翌日曍貶潤州句容縣令周墀亦免相按實録所言暴崩事皆出於東觀奏記若實有此事則既云是夕暴崩何得前一日先下詔云以太后寢疾權不聴政若無此事則廷裕豈敢輒誣宣宗或者郭后實以病終而宣宗以平日疑忿之心欲黜其禮故曍争之疑以𫝊疑今參取之東觀奏記又曰杜悰通貴日久門下有術士姓李悰任西川節度使馬植罷黔中赴闕至西川李術士一見植謂悰曰馬中丞非常人也相公厚遇之悰未之信術士一日密言於悰曰相公將有甚禍非馬中丞不能救乞厚結之悰始驚信發日厚幣贈之仍令邸吏為植於闕下賣宅生生之費無闕焉植至門方知感悰不知其㫖尋除光禄卿報狀至蜀悰謂術士曰貴人到闕作光禄勲矣術士曰姑待之稍進大理卿又遷刑部侍郎充諸道鹽鐵使悰始驚憂俄而作相懿安皇太后崩後悰懿安子壻也忽一日内牓子索檢責宰相元載故事植諭㫖翌日延英上前萬端營救植素辯能回上㫖事遂中寢按植㑹昌中已自黔中入為大理卿悰今年二月始為西川節度使今不取〉
　　七月石雄自陳黑山烏嶺之功〈此出范攄雲谿友議彼以烏嶺為天井誤也〉三年二月吐蕃三州七闗降〈實録涇原節度使康季榮奏吐蕃宰相論恐熱殺東道節度使奉表以三州七闗來降獻祖紀年録亦云殺東道節度使按補國史敘論恐熱事甚詳至五年五月始來降此際未降也又不云殺東道節度使且恐熱若以三州七闗來降朝廷必宫賞之何故但賞邉將而不及恐熱葢三州七闗以吐蕃國亂自來降唐朝廷遣諸道應接撫納之非恐熱帥以來實録誤耳〉八月河隴老幼千餘人〈實録云數千人今從舊傳〉
　　十一月幽州逐張直方推周綝為留後〈舊紀十一月幽州軍亂逐張直方軍人推周綝為留後四年九月周綝卒軍人立張允伸為留後直方傳曰直方多不法慮為將卒所圖三年冬託以遊獵奔赴闕廷張允伸傳曰四年戎帥周綝寢疾表允伸為留後新紀四年八月幽州軍亂逐張直方張允伸自稱留後𫝊亦言直方出奔即以允伸為留後實錄直方赴闕亦在去年八月至九月又云張允伸知留後皆無周綝姓名今從舊書〉
　　四年八月周綝薨張允伸為留後〈舊紀亦無朝廷命琳為節度使年月至此但云幽州節度使周綝卒軍人立張允伸為留後實録九月幽州大將表請押衙張允伸知留後事舊允伸傳曰大中四年戎帥周綝寢疾表允伸為留後朝廷可其奏今參取之〉
　　十月令狐綯同平章事〈舊紀在十一月今從實録新紀〉
　　五年二月張義潮降〈補國史作議潮今從實録新舊紀傳〉
　　上以南山平夏党項久未平〈唐年補録曰松州南有雪山故曰南山平夏州名也〉十一月以張義潮為歸義節度使〈唐年補録舊紀義潮降在五年八月獻祖紀年録及新紀在十月按實録五年二月壬戌天徳軍奏沙州刺史張義潮安景旻及部落使閻英達等差使上表請以沙州降十月義潮遣兄義澤以本道𤓰沙伊肅等十一州地圖戸籍來獻河隴陷沒百餘年至是悉復故地十一月建沙州為歸義軍以張義潮為節度使河沙等十一州觀察營田處置等使新紀五年十月沙州人張義潮以𤓰沙伊肅鄯甘河西蘭岷廓十一州歸于有司新傳三州七闗降之明年沙州首領張義潮奉十一州地圖以獻擢義潮沙州防禦使俄號歸義軍遂為節度使參考諸書盖二月義潮使者始以得沙州來告除防禦使十月又遣義澤以十一州圖籍來上除節度使也今從實録新傳云三州降之明年誤也〉六年六月畢諴除邠寧節度使〈舊傳懿宗召問邉事今從實錄〉
　　七年十二月度支奏天下所納錢數〈續皇王寳運録具載是嵗度支支收之數舛錯不可曉今特存其可曉者〉
　　八年九月立皇子洽汭汶為王〈唐年補録五年正月甲戌朔封三王今從實録新紀〉
　　十年五月韋澳為京兆尹〈貞陵遺事東觀奏記皆曰帝以崔罕崔郢併敗官面除澳京兆尹按大中制集澳代罕郢代澳云罕郢併敗官誤也今從實録新紀舊紀新傳耳〉
　　澳杖鄭光莊吏〈東觀奏記曰太后為上言之上於延英問澳澳具奏本末上曰今日納租足放否澳曰尚在限内明日則不得矣上入奏太后曰韋澳不可犯且與送錢納却頃刻而租入今從柳毗續貞陵遺事〉
　　九月韋厪貶永州司馬〈東觀奏記實録貶司農卿韋厪為永州司馬厪夜令術士為厭勝之術御史臺劾奏故也范攄雲谿友議曰太僕卿韋覲欲求夏州節度使云云貶潘州司馬今官名從東觀奏記及實録事采雲谿友議〉
　　鄭顥求作相父祇徳與書〈劉崇逺金華子雜編顥既判戸部馳逐台司甚切時家君猶鎮山東聞之遣書謂顥云云按實録九年十二月顥父祗徳以賓客分司金華子云鎮山東誤也〉十一年正月韋澳為河陽節度使〈舊傳云十二年誤也今從實録〉七月流祝漢貞〈實録大中十一年七月貶嗣韓王乾裕於嶺外初伶人祝漢貞寵冠諸優復出入宫邸乾裕以金帛結之求刺史雖已納賂而不敢言至是為御史臺劾奏故貶杖漢貞流天徳軍今從貞陵遺事〉
　　十月李承勛奏尚延心為河漕都遊奕使〈此事出補國史按張義潮以十一州降河渭已在其間今延心復以河渭降者義潮所帥者漢民延心所帥者蕃族也又補國史不云延心以何年月降新傳但云張義潮降其後河渭所虜將尚延心以國破亡亦獻欵秦州刺史髙駢誘降延心及渾末部萬帳遂收二州拜延心武衛將軍駢收鳯林闗以延心為河渭等州都遊奕使按舊傳髙駢懿宗時始為秦州刺史新傳誤也今從補國史因承勛移鎮涇原并延心事置於此〉
　　十二年正月王式為安南都䕶〈舊紀式為安南在二月今從實録〉戊午劉瑑同平章事〈東觀奏記曰十一年上手詔追之既至拜戸部侍郎判度支十二月十七日次對上以御按歴日付瑑令於下旬擇一吉日瑑不諭上㫖上曰但擇一拜官日即得瑑跪奏二十五日甚佳上笑曰此日命卿為相祕世無知者髙湜為鳯翔從事湜即瑑舊寮也二十四日辭瑑於宣平里私第湜曰竊度旬時必副具瞻之望瑑笑曰來日具瞻何旬時也湜不敢發詰旦果爰立矣始以此事洩於湜實錄瑑傳曰明年正月十七日次對帝以歴日付瑑令擇吉日瑑跪奏二十五日今從之〉
　　二月崔慎由罷相〈唐闕史曰丞相太保崔公一日備顧問於便殿上欲御樓肆赦太保奏云云後旬日罷知政事舊傳初慎由與蕭鄴同在翰林情不相洽及慎由作相罷鄴學士俄而鄴自度支平章事恩顧甚隆鄴引瑑同知政事遂出慎由東川東觀奏記劉瑑既入相與慎由議政於上前慎由曰唯當甄别品流瑑云云慎由不能對因此恩澤浸衰尋罷相為東川節度使削平章事今從唐闕史〉
　　五月使優人追李璲節〈此出東觀奏記而璲不知以何時除嶺南按實録大中九年韋曙除嶺南節度使今年正月薨楊發代之三月蕭倣言柳珪四月璲自司農卿為右金吾大將軍五月聞嶺南亂葢於此除璲嶺南而倣封還以璲為非定亂之才故也今置於此〉
　　六月安南都䕶李涿〈實録或作琢或作涿樊綽蠻書亦作涿實録及新書皆有李琢傳聴之子也大中三年自洛州刺史除義昌節度使九年九月自金吾將軍除平盧節度使不云曽為安南都䕶按都䕶位卑琢既為義昌節度使不應為都䕶疑作都䕶者别一李涿非聴子也〉
　　羣蠻導南詔侵邉〈舊紀琢侵刻獠民羣獠引林邑蠻攻安南府按蠻書寇安南者南詔非林邑也〉
　　蠻㓂安南〈實録無涿除安南年月蠻書云大中八年安南都䕶擅罷林西原防冬戍卒洞主李由獨等七綰首領被蠻諉引復為親情日往月來漸遭侵軼又云桃花蠻本屬由獨管轄亦為界上戍卒自大中八年被峯州知州官申文狀與李涿請罷防冬將健六千人不要味真登等州界上防遏其由獨兄弟力不禁被蠻拓東節度使與書信將外甥嫁與由獨小男補拓東押衙自此後七綰洞悉為蠻收管舊紀咸通四年十一月劉蛻等言令狐綯受李琢賄除安南生蠻冦實録咸通二年六月詔如聞李琢在安南日殺害杜存誠貪殘頗甚致令溪洞懐怨據此則本因李涿貪暴無謀以致蠻㓂明矣然則大中八年至十一年舊紀實録不言蠻為邉患葢但時於邉境小有鈔盜未敢犯州縣至此冦安南而舊紀實録始載之又不知此冦安南即鄭言平剡録所謂至錦田步時非也〉
　　十三年八月左軍副使元元實〈或作邢元實今從東觀奏記懿宗實録〉宣宗明察沈斷〈續真陵遺事曰越守嘗進女樂有絶色者上初悦之數月錫賚盈積一旦晨興怱不樂曰𤣥宗只一楊妃天下至今未平我豈敢忘乃召美人曰應留汝不得左右或奏可以放還上曰放還我必思之可命賜酒一杯此太不近人情恐譽之太過今不取〉
　　李𤣥伯等伏誅〈東觀奏記畢諴在翰林上恩顧特異許用為相深為丞相令狐綯緩其入相之謀諴思有以結綯在北門求得絶色非人世所有盛飾珠翠專使獻綯綯一見之心動謂其子曰畢太原於吾無分今以是餌吾將傾吾家族也一見立返之諴又瀝血輸啓事于綯綯終不内乃命邸貨之東頭醫官李𤣥伯上所狎昵者以錢七十萬致於家為舍正堂坐之𤣥伯夫妻執賤役以事焉踰月盡得其歡心矣乃進于上上一見惑之寵冠六宫𤣥伯燒伏火丹砂連進以市恩澤致上瘡疾皆𤣥伯之罪也懿宗即位𤣥伯與山人王岳道士虞紫芝俱棄市今從實録〉
　　九月何𢎞敬兼中書令〈東觀奏記大中十三年三月魏博何𢎞敬就加中書令據實録二月𢎞敬加太傅此月乃加中書令在懿宗即位後東觀奏記誤也〉
　　十二月裘甫攻陷象山〈實録作仇甫按平剡録作裴甫今從之〉
　　南詔陷播州〈舊紀實録今年皆無陷播州事惟新紀有之實録咸通六年三月盧潘奏云大中十三年南蠻陷播州補國史曰雲南自大中初朝貢使及西川質子人數漸多節度使奏請釐革減省有詔許之録詔報雲南雲南回牒不遜新南詔傳曰朝貢嵗至從者多杜悰自西川入朝表無多内蠻傔豐祐怒即慢言索質子葢謂蠻子弟學成都者也按杜悰以咸通二年十月入朝而豐祐大中十三年已死則建議減蠻傔者必非悰入朝後事新𫝊誤也〉