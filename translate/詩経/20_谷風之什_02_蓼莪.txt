蓼莪
    蓼蓼者莪，匪莪伊蒿。
    哀哀父母，生我劬勞。

    蓼蓼者莪，匪莪伊蔚。
    哀哀父母，生我勞瘁。

    缾之罄矣，維罍之恥。
    鮮民之生，不如死之久矣。

    無父何怙？無母何恃？
    出則銜恤，入則靡至。

    父兮生我，母兮鞠我，拊我、畜我、長我、育我、
    顧我、復我、出入腹我。欲報之德，昊天罔極。

    南山烈烈，飄風發發。
    民莫不穀，我獨何害？

    南山律律，飄風弗弗。
    民莫不穀，我獨不卒！