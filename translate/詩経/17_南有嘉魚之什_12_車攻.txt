車攻
    我車既攻，我馬既同。四牡龐龐，駕言徂東。
    田車既好，四牡孔阜。東有甫草，駕言行狩。
    之子于苗，選徒嚻嚻。建旐設旄，搏獸于敖。
    駕彼四牡，四牡奕奕。赤芾金舄，會同有繹。
    決拾既佽，弓矢既調。射夫既同，助我舉柴。
    四黃既駕，兩驂不猗。不失其馳，舍矢如破。
    蕭蕭馬鳴，悠悠斾旌。徒御不驚，大庖不盈。
    之子于征，有聞無聲。允矣君子，展也大成。