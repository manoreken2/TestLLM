欽定四庫全書
　　資治通鑑考異卷七
　　宋　司馬光　撰
　　梁紀下
　　普通二年五月魏桓叔興降〈梁帝紀七月叔興率衆降蓋記奏到之日今從魏帝紀〉
　　七月魏張普惠救義州不及〈普惠傳云棄城走今從裴邃傳〉
　　三年十一月魏初行正光厯大赦〈後魏律厯志云厯成會孝明帝加元服改元正光因命曰正光厯按帝紀正光元年七月辛卯加元服三年十一月丙午行正光厯今從之〉西豐矦正德明年自魏逃歸〈梁書正德傳普通六年為輕車將軍頃之犇魏七年自魏逃歸魏書蕭衍傳正光二年弟子正德來犇南史正德傳普通三年為輕車將軍頃之犇魏又自魏逃歸六年隨豫章王比侵輙棄軍走北史蕭寶寅傳正光四年表論考課後乃云表論正德後乃云莫折大提反按大提反在正光五年唯南北史年月先後相近今從之〉
　　四年魏破六韓拔陵反〈魏帝紀正光五年破落汗拔陵反詔臨淮王彧討之五月彧敗削官按令狐徳棻周書賀拔勝傳衛可孤圍懐朔經年勝乃告急於彧然則拔陵反當在四年葢帝紀因詔彧討拔陵而言之非拔陵於時始反也周書作破六韓今從之〉
　　衛可孤圍武川〈北史可作瓌今從周書〉
　　五年四月魏賀拔勝見臨淮王彧於雲中〈勝傳云至朔州見彧按後魏地理志雲中舊名朔州及改懐朔鎭為朔州不容更以雲中為朔州今但云雲中〉
　　五月魏廣陽王深〈魏帝紀作淵今從列傳及北史〉
　　六年正月魏元灋僧殺髙諒稱帝〈灋僧傳作髙謨今從魏帝紀又魏紀云自稱宋王灋僧傳及北史皆云稱尊號梁書灋僧傳云稱帝按灋僧立諸子為王必稱帝也今從梁書〉灋僧遣子景仲來降〈灋僧傳云魏室大亂灋僧據鎭議欲匡復既而魏亂稍定將討灋僧灋僧懼歸𣢾按時魏亂未定今從北史〉
　　元略為魏所敗〈魏帝紀叙元略等事便在庚申灋僧叛下不應如此之速今移於月末〉三月元灋僧驅彭城吏民萬餘人南渡〈南史云武官戍彭城者三千餘人灋僧皆印額為奴逼將南渡魏書梁書皆無此事〉
　　五月魏李崇卒〈魏帝紀在五月戊子按長厯是月乙巳朔無戊子今不書日〉
　　魏安豐王延明等將兵二萬逼彭城〈南史陳慶之傳云衆十萬今從梁書〉六月豫章王綜與梁話淮陰苖文寵投魏軍〈南史綜傳綜夜潛與梁話苖寵三騎開北門涉汴河遂犇蕭城自稱隊主見延明而拜延明坐之問其名氏不荅曰殿下問人有見識者延明召史視之曰豫章王也延明喜下地執其手荅其拜送于洛陽按魏書及北史鹿悆傳皆豫有盟約魏豈得不知人魏書蕭賛傳作濟陰苖文寵北史作濟陰苖文寵今從南史〉
　　綜更名賛〈梁書南史皆云改名纉今從魏書北史〉
　　延明令江革作大小寺碑〈南史作文八寺碑今從梁書〉
　　十二月魏恒農太守王羆〈周書羆傳羆未嘗為恒農太守今從魏書〉
　　七年六月魏長孫稚為討絳蜀都督〈費穆傳穆為都督平絳蜀不應有兩都督今從帝紀〉
　　八月元洪業殺鮮于脩禮請降于魏葛榮殺洪業自立〈北史廣陽王深傳云深以兵士頻經退散人無鬭情連營轉柵日行十里行達交津隔水而陣賊脩禮常與葛榮謀後稍信朔州人毛普賢榮常衘之普賢昔為深統軍及在交津深使人諭之普賢乃有降意又使録事參軍元晏説賊程殺鬼果相猜貳榮遂殺普賢脩禮而自立與魏帝紀全殊又其語雜亂難曉今從帝紀〉十一月曹義宗逼新野魏遣魏承祖辛纂救之〈梁書此年冬新野降魏書肅宗崩後新野猶在恐梁書誤葢梁自前年攻新野此年魏使魏承祖救之也又周于謹傳云孝昌二年與辛纂討義宗今以為據〉
　　大通元年正月莫折天生寇雍州〈羊侃傳作莫遮今從魏書〉
　　湛僧智圍魏豫州〈魏帝紀及曹世表傳作湛僧今從梁夏矦夔傳〉
　　十月魏元慶和降陳慶之破魏兵王緯降〈魏帝紀九月辛卯東豫州刺史元慶和以城叛梁帝紀十月庚戌魏東豫州刺史元慶和以渦陽内屬夏矦⿰傳湛僧智圍元慶和於廣陵慶和請降詔以僧智為東豫州鎭廣陵韋放傳普通八年曹仲宗攻渦陽放會之滅主王偉降陳慶之傳大通元年𨽻曹仲宗伐渦陽城主王緯降詔以渦陽置西徐州然則廣陵渦陽兩處兩事梁紀慶和渦陽之間或更有脱字耳魏紀九月據聞慶和始叛之時梁紀十月據慶和降𣢾到日按陳慶之傳云自春至冬今從梁紀十月為定此别一廣陵非南兖州之廣陵也王偉當作王緯葢草書之誤也〉
　　二年四月魏長樂王子攸自髙渚渡河〈楊衒之洛陽伽藍記髙渚作霤波今從魏書〉
　　己亥魏百官迎敬宗於河橋〈伽藍記云十二日爾朱榮軍於芒山之北河陰之野十三日召百官迎駕至者盡誅之長厯是月戊子朔十二日己亥也今從魏書〉
　　榮殺魏髙陽王雍以下二千餘人〈北史云榮惑費穆之言謂天下乗機可取乃譎朝士共為盟誓將向河陰西北三里至南北長隄悉命下馬西度即遣胡騎圍之妄言丞相髙陽王反殺王公以下二千餘人榮傳一千三百餘人今從魏紀〉
　　趙元則應募為禪文〈北史曰時隴西李神儁頓丘李諧太原温子昇竝當世辭人皆在圍中耻從是命俯伏不應按神儁等不應何得不死魏書本傳皆無其事〉
　　髙歡勸榮稱帝〈魏爾朱榮傳曰於是獻武王與外兵參軍司馬子如等切諌陳不可之理榮曰愆誤若是唯當以死謝朝廷今日安危之機計將何出獻武王等曰未若還奉長樂以安天下於是還奉莊帝北齊書神武紀云榮將篡位神武諌恐不聽請鑄像卜之鑄不成乃止蓋魏收與北齊史官欲為神武掩此惡故云爾今從周書賀拔岳傳〉
　　十月以元顥為魏王遣陳慶之將兵送之〈梁魏帝紀皆云以顥為魏主唯顥傳作魏王按魏封劉昶為宋王蕭寶寅為齊王蕭詧為梁王皆伺得國然後使稱帝耳若顥在南已稱魏帝當行即位之禮又梁朝應以客禮待之又顥不應再即帝位於渙水蓋由王字與主字止欠一㸃故多致謬誤今從顥傳〉
　　中大通元年二月魏濟陰王暉業〈梁書作徽業今從魏書〉
　　四月元顥即帝位改元〈魏帝紀去年十月蕭衍以顥為魏主號年孝基入據銍城顥傳永安二年四月於梁國城南登壇燔燎年號孝基今從之〉
　　陳慶之拔考城〈魏書帝紀克考城在辛丑後今從梁帝紀〉
　　五月魏臨淮王彧迎顥〈彧傳無迎顥事而梁陳慶之北齊宋遊道傳有之蓋魏史為彧諱也〉
　　二年三月魏万俟仵〈北史作万俟行醜今從周書〉
　　六月以魏汝南王恱為魏王〈梁帝紀中大通元年正月甲子魏汝南王恱求還本國許之二年六月丁巳遣恱還北為魏主按魏書恱傳恱未甞歸魏復入梁今刪去元年事〉
　　万俟道洛歸略陽賊帥王慶雲〈魏帝紀作白馬龍涸胡王慶雲今從尔朱天光傳〉
　　八月遣兵送魏王恱至境上〈恱傳云立為魏主號年更興衍遣其將軍王僧辯送置境上以兾侵逼按僧辯傳未甞送恱蓋王弁耳〉
　　魏邢邵巒之族弟〈北史邢巒卷首排目云族孫臧邵而卷中乃云巒叔祖祐祐從子蚪蚪子臧邵魏書亦云巒從祖祐然則臧邵乃巒族弟非族孫也〉
　　爾朱榮妻鄉郡長公主〈北史世隆傳作北鄉郡公主今從魏帝紀〉
　　九月榮至洛陽〈魏帝紀曰辛卯榮天穆自晉陽來朝按北史九月初榮至京十五日天穆至是月甲戌朔辛卯乃七八日非也〉
　　尓朱世隆走賀拔勝不從〈周書及北史云勝復隨世隆至河橋勝以為臣無讐君之義遂勒所部還都莊帝大恱今從魏書〉
　　十月尔朱拂律歸〈魏書無拂律歸名伽藍記有之按尓朱度律時在世隆所或者拂律歸即度律也〉
　　魏源子恭鎭太行丹谷〈伽藍記云源子恭楊寛領步騎三萬鎭河内今從魏書〉尓朱世隆至長子〈魏帝紀云世隆停建興之髙都今從世隆傳〉
　　十二月尓朱兆從河橋西渉渡〈伽藍記云從雷波涉渡今從魏書兆傳〉魏城陽王徽抵寇祖仁家〈魏書作寇彌按寇讃諸孫所字皆連祖字或者名彌字祖仁今從伽藍記〉
　　尓朱兆召髙歡并力〈北齊慕容紹宗傳兆召髙祖紹宗諌曰今天下擾攘人懐覬覦正是智士用策之秋髙晉州才雄氣猛英略蓋世譬如蛟龍安可以借雲雨兆怒曰我與晉州推誠相待何得輒相間阻囚紹宗數日乃釋之北史紹宗語在神武請帥降戸就食山東下按兆始召歡以自救非猜嫌之時今從北史〉
　　三年二月魏廣陵王恭陽瘖〈伽藍記云莊帝疑恭姦詐夜遣人盜掠衣物拔刀劔欲殺之恭張口以手拈舌竟乃不言莊帝信其眞患放令歸第今從魏書〉
　　尓朱兆監軍孫白鷂〈北史作白雞今從北齊書〉
　　四月尔朱仲逺使魏僧勉討崔祖螭斬之〈北齊李渾傳普泰中崔社客反於海岱攻圍青州以渾為征東將軍都官尚書行臺赴援而社客宿將多謀諸城各自保固堅壁清野諸將議有異同渾曰社客賊之根本若簡練驍勇衘枚夜襲徑趍營下出其不意咄嗟之間便可擒殄如社客就擒則諸郡可傳檄而定諸將遲疑渾乃決行未明達城下賊徒驚散擒社客斬首送洛按其年時事迹與祖螭略同未知社客即祖螭為别一人也今從魏帝紀〉
　　六月庚申髙歡起兵信都〈魏書帝紀起兵在庚申北齊書帝紀在庚子北史魏紀齊紀亦然今從魏書紀〉
　　魏楊愔見髙歡於信都〈北齊書愔傳云愔父津為并州刺史愔隨之任俄而孝莊幽崩愔時適欲還都行達邯鄲過津義從楊寛家為寛所執至相州見刺史劉誕以愔名家盛德甚相哀念遣隊主鞏榮貴防禁送都至安陽亭榮貴遂與俱逃乃投髙昻兄弟潜竄累載屬齊神武至信都遂投刺轅門即署行臺郎中按時齊神武已在信都言潜竄累載誤矣又云孝莊幽崩而愔欲還都見執皆非也〉
　　四年四月髙歡以賀拔岳為關西大行臺〈北史薛孝通為中書郎以關中險固秦漢舊都須預謀鎭遏以為後計縱河北未利猶足據之節閔帝深以為然問誰可任者孝通與賀拔岳同事天光又與周文帝有舊二人竝先在關右竝推薦之乃超授岳督岐華秦雍諸軍事關西大行臺雍州牧周文帝為左丞孝通為右丞齎詔書馳驛入關授岳等同鎭長安後天光敗於韓陵節閔遂不得入關為齊神武幽廢按天光尚在節閔安敢除岳鎭關中今從魏書〉
　　髙歡欲立汝南王恱聞其狂⿳𣅽大氺 -- 𣊻乃止〈魏書恱傳云神武令人示意恱既至清狂如故動為罪失不可扶立乃止按悦時猶在梁境比召至洛往返幾日葢神武聞其所為而止耳〉五年正月魏竇泰破尔朱兆〈魏帝紀正月庚寅朔甲午齊獻武王自晉陽出討兆丁酉大破之於赤洪嶺北齊帝紀出兵在去年破兆在今年按嵗首宴會不應直至八日今從北齊書〉五月魏王早等來降〈梁帝紀六月己卯魏建義城王蘭寶以下邳城降今從魏書〉七月魏以賀拔允為太尉〈魏帝紀作賀拔渥按允字阿鞠埿蓋埿字誤為渥耳〉六年正月魏泉企討民夷平之〈北史作泉企今從周書〉
　　六月髙歡表魏主庫狄干等將兵自來違津渡〈丘恱三國典略作朱違津今從北齊書北史〉
　　七月髙歡引軍渡河元斌之紿魏主云歡兵已至〈魏書斛斯椿傳云椿懼已不免復啓出帝假説遊聲以劫脅帝帝信之遂入關按齊髙祖舉兵向洛而云椿劫脅帝不亦誣乎此乃魏收欲媚齊人重椿之罪耳今從齊髙祖紀及北史椿傳〉
　　九月歡使薛瑜守潼關〈北史作薛瑾典略作薛長瑜北齊帝紀作薛瑜今從北齊書〉十月歡至洛陽〈齊書北史皆云九月庚寅還至洛陽按歡九月己酉克潼關己酉九月二十九日也不容庚寅巳還至洛陽庚寅乃九月十日也〉
　　閏月蠻酋樊五能〈北史作樊大能今從魏書〉
　　大同元年十一月魏元羅降〈典略在七月今從梁帝紀〉
　　二年正月魏人圍曹泥〈北齊書典略皆云周文圍泥周書不言故但云魏人〉二月東魏以髙澄為尚書令加領軍京畿大都督〈魏帝紀為尚書令大行臺大都督北齊文襄紀天平元年為尚書令大行臺并州刺史入輔朝政加鎭軍左右京畿大都督按尚書令不在外大行臺不在内今兩捨之〉
　　東魏孫搴卒陳元康為功曹〈典略孫搴卒在大同十年四月按搴卒然後陳元康為功曹髙愼叛髙澄已令元康救崔暹邙山之戰元康又勸髙歡追宇文泰事竝在九年北史元康傳又云草劉蠡升軍書按蠡升滅在元年孫搴二年猶存今不取然則搴卒宜置於澄入輔之下〉
　　五月魏万俟普犇東魏〈普降東魏事北齊書帝紀在三月甲午典略在六月北史齊紀在六月甲午周書帝紀北史魏紀齊紀在五月今從之〉
　　十二月東魏清河王亶卒〈國典云亶為髙歡所酖典略周太祖數歡罪亦云殺亶魏書北史皆無亶傳而帝紀皆云亶薨今從之〉
　　三年閏九月髙歡自蒲津濟河〈北齊帝紀十一月壬辰神武自蒲津濟魏帝紀十月壬辰敗于沙苑按長厯十月壬辰朔北齊紀誤也〉
　　四年二月東魏矦景攻廣州降之〈典略矦景克廣州在十一月按北史魏文帝紀二月東魏陷南汾頴豫廣四州今從之〉
　　三月髙歡解大丞相頃之復故〈比齊帝紀止有髙祖解丞相年月而無復故之文按興和元年議厯有丞相田曹參軍信都芳蓋因邙山之㨗而復也〉
　　五月東魏鄭伯猷來聘〈魏帝紀在二月丙辰蓋始受命時也今從梁帝紀〉七年正月宕昌王梁彌定立〈梁帝紀作弥泰今從典略〉
　　十二月劉敬躬以妖術惑衆〈北史作敬宫今從梁書〉
　　八年十二月東魏楊斐來聘〈典略作陽斐今從魏書紀〉
　　九年三月東魏大破魏兵斬首三萬餘級〈北齊書云俘斬六萬計今從北史彭樂傳〉
　　東魏尉興慶戰死〈典略作尉興敬今從北齊書北史〉
　　東魏軍士逃犇魏者告以髙歡所在〈周賀拔勝傳云太祖見齊神武旗皷識之今從典略〉
　　十一年六月楊㬓陳覇先至交州〈典略作十二月癸丑至交州姚思亷陳書帝紀在六月今從之〉
　　中大同元年正月癸丑楊㬓等克嘉寧城〈典略作乙未今從梁帝紀〉三月幸同泰寺講經〈典略云癸卯詔以今月八日於同泰寺設無遮大會捨朕身及以宫人并所王境土供養三寶四月丙戌公卿以錢一億萬奉贖按韓愈佛骨表云三度捨身為寺家奴若并此則四矣今從梁書〉
　　九月李賁屯典澈湖〈典略云渡武平江據新安村今從陳帝紀〉
　　十月髙歡攻玉壁五十日士卒死者七萬人〈北史韋孝寛傳云苦戰六旬傷及病死者什四五今從北齊書〉
　　太清元年三月矦景請以十三州内附〈梁書景傳云與豫州刺史髙成廣州刺史暴顯頴州刺史司馬世雲荆州刺史郎椿襄州刺史李密兖州刺史邢子才南兖州刺史石長宣濟州刺史許季良東豫州刺史丘元征洛州刺史尓朱渾願揚 --（『昜』上『旦』之『日』與『一』相連）州刺史樂恂北荆州刺史梅季昌北揚 --（『昜』上『旦』之『日』與『一』相連）州刺史元神和等陰結私圖尅相影會蕭韶太清紀又有兖州刺史胡延豫州刺史傅士哲揚 --（『昜』上『旦』之『日』與『一』相連）州刺史可足渾洛無邢子才典略有荆州刺史庫狄暢無髙成暴顯許季良尓朱渾願樂恂梅季昌今依梁書而太清紀有兩豫州蓋前官也〉
　　是嵗正月乙卯帝夢中原牧守皆降〈典略云去年十二月夜夢今從梁書〉四月東魏李系來聘〈魏帝紀作李緯今從本傳〉
　　六月東魏韓軌等圍潁川聞魏李弼等將至引還〈周書帝紀三月李弼救矦景今從典畧〉
　　髙澄使髙德政佐弟洋〈北史作德正今從北齊書〉
　　十二月乙亥以元貞為咸陽王〈梁帝紀作戊辰遣貞今從典略〉
　　二年正月矦景衆潰晝夜兼行追軍不敢逼〈典略云晝息夜行追軍漸逼今從梁書〉
　　羊鴉仁棄懸瓠羊思達棄項城〈典略在六月今從梁帝紀〉
　　三月屈獠洞斬李賁〈陳髙祖紀云太清元年蓋謂破賁之年今從梁帝紀〉
　　八月矦景啓請戮羊鴉仁〈梁書南史皆云竝抑不奏典略朱异拒之云云今從太清紀〉
　　矦景反西攻馬頭〈梁書云執太守劉神茂按神茂素附於景無煩攻執今從太清紀典略〉十月庚寅景陷譙州〈太清紀云十三日陷譙城下又云十三日以王質巡江遏防典略上作庚戌下作庚子按此月戊子朔蓋三日庚寅也〉
　　太子戎服入見上禀受方略〈太清紀云太宗見事急乃入面啓髙祖曰請以軍事竝以垂付願不勞聖心南史云帝曰此自汝事何更問為今從典略〉
　　十一月陳昕説范桃棒降〈太清紀南史皆云桃棒求以甲士二千人來降以景首應購今從典略〉
　　乙酉邵陵王綸進軍𤣥武湖側〈太清紀云二十九日典略云壬午今從梁帝紀〉景擒莊丘慧霍俊等〈典略作廣陵令崔俊南史作直閣將軍胡子約廣陵令霍儁今從太清紀〉
　　鄱陽世子嗣軍于蔡州〈梁帝紀作張公洲今從太清紀〉
　　湘東王繹遣王僧辯將舟師萬人東下〈太清紀云僧辯將精卒二萬今從梁書〉
　　十二月宣猛將軍李孝欽〈梁帝紀作李遷仕今從太清紀〉
　　三年正月庚申朱忌卒〈梁帝紀作乙丑今從太清紀典略〉
　　甲子湘東世子方等軍至〈梁帝紀作戊辰今從太清紀〉
　　二月庚子南康王會理等衆三萬至馬卬洲〈梁帝紀作丁未今從太清紀典略典略云至于琅邪今從太清紀梁帝紀〉
　　移軍江潭苑〈梁帝紀作蘭亭𫟍今從太清紀典略〉
　　三月初閉城之日擐甲者二萬餘人〈南史作三萬今從典略〉南安矦駿説邵陵王綸〈典略云綸以下咸説柳仲禮如此今從太清紀〉
　　柳津言邵陵仲禮不忠不孝〈典略云柳仲禮族兄暉謂仲禮曰天下事勢如此何不自取富貴仲禮曰兄今若為取之暉曰正當堅營不戰使賊平臺城囚天子徐而縱兵既破之後復挾天子合諸矦也仲禮納之按景既克城則人情皆去援軍自散仲禮安能帥以破景仲禮閉壁不出自為重傷而懼耳非用暉計也今從太清紀及南史太清紀又云景甞登朱雀門樓與之語又遺以金自是以後閉壁不戰典略云遺以金鐶亦似近誣今不取〉
　　景矯詔大赦自加官〈梁帝紀無赦加景官在庚午今從太清紀〉
　　己巳景以詔解外援軍〈典略在庚午梁帝紀在辛未今從太清紀〉
　　北青州刺史王奉伯降東魏〈典略作南冀州今從太清紀〉
　　明少遐等棄城走〈梁帝紀在四月今從太清紀〉
　　五月甲申景遣李賢明攻宣城不克〈典略在四月今從太清紀〉六月丙戌以南康王會理為司空〈梁帝紀作戊戌今從太清紀〉丁亥立宣城王大器為太子〈太清紀云七日今從梁帝紀及典略〉
　　壬辰封皇子大心等為王〈太清紀典略竝與立太子同日今從梁帝紀〉上甲矦韶徴兵江陵〈梁帝紀在五月今從太清紀〉
　　丙午吳盜陸緝〈典略作戊子陸黯今從太清紀南史〉
　　癸丑矦景殺臨賀王正德〈典略五月正德死今從太清紀南史〉
　　景封元羅等十餘人皆為王〈太清紀在八月二十八日今從典略〉
　　景殺永安矦確〈太清紀確死在九月今從典略〉
　　湘東王繹使世子方等討河東王譽〈太清紀云初上遣諮議參軍周𢎞直往湘州報河東王譽云矦景既須撲滅今欲遣荆州兵力使汝東往但使諸蕭有一人能匡國難吾無所惜譽對𢎞直攘袂云身始至鎭百度俱闕征伐之任便未能行又遣舍人虞預至譽所曰周𢎞直還知汝必不能自出師吾今便長驅席卷還望三湘兵糧以相資給譽又拒絶意色殊憤上又遣録事參軍劉瑴徃雍宣㫖於岳陽王詧曰吾舟艦足乗唯糧仗闕少湘州有米已就譽求雍部精兵必能分遣行留之計爾自擇之詧荅曰兵馬蕃扞所須非敢減撤襄陽形勝之地豈可蹔虚瑴出謂雍州别駕甄𤣥成曰觀殿下辭色曽無匡復之意卿是股肱所寄可相毗賛邪荅曰樊沔衝要皇業所基人情驍勇山川險固君其雅識寧俟多言瑴曰本論東討共征獯逆義異西伯非敢聞命於是湘雍二藩成亂謀矣是月上遣世子方等往湘州具陳軍國之計誡方等曰吾近累遣使往湘竝未相唇齒今故令汝至彼必望申吾意若能得相隨下可留王沖權知州事譽遂不受命潜圖搆逆此皆蕭韶為元帝隠惡飾辭耳今從梁書南史〉
　　七月陳覇先擒蘭裕等〈太清紀擒裕在八月今從陳書〉
　　丁卯鮑泉伐湘州〈太清紀作八日或者八日受命丁卯乃行也〉
　　庚午以南康王會理兼尚書令〈太清紀在八月二十六日今從典略〉八月東魏髙澄以蘭京為善奴〈陳元康傳作蘭固成今從北齊帝紀〉九月岳陽王詧伐江陵兵敗守者殺張纉〈太清紀云詧使制文檄纉曰吾䝉朝廷不世之榮又荷湘東王國士之眷今日雖死義無操筆及軍敗將殺之纉曰若使南師必振北賊將亡吾雖死無所恨遂殺之棄尸於江陵北湖又云諸將竝欲追躡上以如子之情情所未忍曰彼不應來而來明其為逆我應逐不逐見我之𢎞此蓋亦蕭韶之虚美今從南史〉
　　十一月乙卯葬武帝〈太清紀云十四日梓宫達于脩陵今從梁書〉
　　邵陵王綸犇鄱陽〈南史云東土皆附綸臨城公大連懼將害已乃圖之綸覺之乃去今從典略〉
　　十二月庚寅宋子仙執南郡王大連〈典略云十二月庚子朔擒大連按是月壬午朔今從太清紀〉
　　太宗大寶元年正月陳覇先進軍南康〈太清紀在二月今從陳帝紀〉南康王恪推邵陵王綸承制置百官〈太清紀云三月綸逼奪恪州徙恪於郡廨今從梁書典略〉
　　魏楊忠敗柳仲禮於漴頭〈太清紀作潼頭在去年十二月今從典略〉
　　二月矦子鑒克廣陵城中無少長皆殺之〈太清紀曰城中數百人典略曰死者八千人今從南史〉
　　五月乙卯鄱陽王範卒〈典略作己酉卒今從太清紀〉
　　丙辰東魏主禪位于齊〈北齊書北史髙德政傳云五月六日留咸陽王坦等七日司馬子如等至鄴九日文宣至城南頓按後魏書北史帝紀皆云辛亥王如鄴甲寅加九錫丙辰魏主遜位戊午王即帝位典略辛亥王還鄴以長厯推之此月己酉朔皆不與德政傳日相應蓋辛亥始自晉陽如鄴非到鄴之日也〉
　　武陵王紀使世子圓照帥兵東下〈南史云六月辛酉紀遣圓照東下按六月己卯朔無辛酉典略在五月或者五月辛酉歟〉
　　六月丁亥齊主立李后〈典略在五月乙丑今從北齊帝紀〉
　　庚子羊鴉仁犇江西盜殺之〈太清紀在十月今從梁帝紀典略〉
　　髙涼洗氏〈典略作沈氏今從隋書〉
　　七月矦景以矦瑱為湘州刺史〈太清紀在十一月今從典略〉
　　八月甲午湘東王繹遣王僧辯等趣江郢〈典略云九月戊申朔繹遣僧辯按太清紀事在八月末今從梁簡文帝紀〉
　　九月任約據西陽武昌〈梁帝紀在十一月今從太清紀〉
　　任約擒衡陽王獻送建康殺之〈梁帝紀在十一月今從太清紀〉
　　十月立皇子大鈞等為王〈太清紀在十一月十四日今從梁帝紀〉
　　十一月武陵王紀帥諸軍𤼵成都〈南史云十一月壬寅按是月壬子朔無壬寅〉
　　矦景自出屯晉熈〈典略七月景軍次濡須使梁仲宣知留府事按典略九月景請梁妃主同宴梁帝紀十月乙未景逼太宗幸西州不容七月已在濡須今因南康王會理事見之太清紀梁書典略晉熈皆作皖口今從南史〉
　　王偉殺南康王會理〈典略云十二月癸未建安矦賁等告會理梁帝紀十月壬寅景害會理今從太清紀〉
　　矦景殺武林矦諮〈太清紀在會理死前今從南史〉
　　二年正月湘東王繹遣尹悦等將兵趣武昌〈典略在去年十一月今從太清紀〉
　　張彪將趙稜孫鳳敗走〈典略去年十一月彪自圍錢塘與趙伯超戰敗于臨平死者八萬餘人走還剡伯超兄子稜在彪軍中謀殺彪偽請與彪盟引小刀披心出血自㰱彪信之亦取刀刺血報之刀適至心稜以手按之刀斜入不深彪頓絶稜謂已死出外告彪諸將云彪已死當共求富貴彪左右韓武入視之彪已蘇細聲謂曰我尚活可與乎武遂誅稜彪復奉表於湘東王繹今從太清紀〉
　　二月魏楊忠執邵陵王綸〈太清紀云宇文泰遣忠襲綸詐稱來相禮接綸白服與相見執而害之今從梁書南史〉
　　齊遣曹文皎使于江陵〈典略在正月丙午朔今從太清紀〉
　　陳霸先擒李遷仕斬之〈太清紀在四月云遷仕追霸先於雩都縣連營相持百餘日是月廣州刺史蕭勃遣歐陽隗水步萬餘人來援隗與戰大破之斬遷仕首餘黨悉降霸先引軍前進今從陳書〉閏月矦景𤼵建康〈梁帝紀三月丁未景𤼵京師典略云閏三月丁未按乙卯徐文盛克武昌不容丁未景已𤼵建康閏三月甲戌朔無丁未蓋字誤也〉
　　四月壬戌景衆濟江〈梁帝紀作甲子今從太清紀〉
　　六月景别將支化仁鎭魯山〈梁帝紀作魏司徒張化仁按魏司徒安得為景守城今從典略〉
　　范希榮行江州事〈典略云江州刺史今從太清紀〉
　　余孝頃遣兵救鄱陽于慶走〈長厯六月癸卯朔太清紀一曰慶走二曰擒任約三曰景走今從梁帝紀〉
　　七月丁亥矦景還至建康〈典略作六月壬戌太清紀作七月二十日今從梁帝紀〉八月壬戌豫章王棟即帝位〈典略作壬辰今從太清紀〉
　　景殺南郡王大連於姑熟〈太清紀云於九江今從梁書〉
　　十月宜豐矦循〈南史作脩今從梁書〉
　　丙辰王僧辯等啓湘東王繹上尊號〈典略作乙邜今從太清紀〉十一月戊寅繹以安南矦方矩為中衛將軍〈梁書在八月辛亥今從太清紀〉
　　世祖承聖元年正月己卯矦子鑒等帥兵至合肥〈典略二月庚子子鑒等圍合肥克其羅城今從太清紀〉
　　突厥子弟謂之特勒〈諸書或作特勤今從劉昫舊唐書及宋祁新唐書〉
　　三月矦子鑒以鵃䑠千艘載戰士〈典略作烏鵲舫千艘今從梁書〉庚辰王僧辯督諸軍至張公洲〈典略作戊寅今從太清紀〉
　　陳霸先於石頭西落星山築柵〈陳書云横隴立柵今從典略〉
　　己丑僧辯等上表勸進〈梁帝紀戊子王以賊平告明堂太社己丑僧辯等奉表按表文云衆軍以戊子緫集建康豈是日告㨗即能達江陵乎蓋僧辯等以己丑日發表勸進耳〉
　　四月僧辯啓陳霸先鎭京口〈陳紀髙祖應接郭元建還僧辯啓髙祖鎭京口按是時徐嗣徽為南徐州刺史蓋霸先但領兵戌京口耳未為刺史也〉
　　羊鯤叱海師向京口〈典略曰舟人李橫文紿景向南徐州今從梁書〉
　　溧陽公主亦預食焉〈典略云復烹溧陽公主今從南史〉
　　五月遣侍中豐城矦泰等謁山陵〈梁書在四月官為司空太清紀在此月官太宰今從典略〉
　　九月魏宇文泰遣西豐矦循還江陵〈典略云十月乙未朔太祖謂循云云按太清紀是月循至江陵今從之〉
　　十一月李洪雅保空雲城〈典略作空零城今從梁書〉
　　二年二月突厥科羅立號乙息記可汗〈顔師古隋書突厥傳云弟逸可汗立今從周書及北史〉
　　三月柔然又立鄧叔子為可汗〈魏書北史蠕蠕傳皆云立鐵伐為可汗突厥傳皆云立鄧叔子為可汗蓋部落分散各有所立也〉
　　俟斤立號木杆可汗〈周書作木汗隋書作俟斗木杆今從北史〉
　　魏宇文泰遣尉遲迴伐蜀〈典略在正月戊辰今從周紀〉
　　陸納遣吳藏等據車輪〈梁紀云二月丙子按長厯二月無丙子梁紀誤〉
　　王僧辯至巴陵〈典略云三月辛酉按長厯是月癸亥朔無辛酉典略誤〉
　　宜豐矦循讓都督於僧辯〈僧辯傳云與陳霸先讓都督今從典略〉
　　四月丙申僧辯軍于車輪〈典略作甲子非也今從梁紀〉
　　六月湘州平〈梁紀乙酉湘州平按長厯是月無乙酉梁紀誤〉
　　七月辛未苻昇等斬公孫晃降於王琳〈典略作丙戌今從梁書〉九月齊主遣邢景逺步大汗薩將襲建康〈梁書作邪杲逺步六汗薩今從北齊書北史〉
　　三年正月齊主破山胡男子十三以上皆斬〈北史作十二以上今從典略〉
　　宇文泰廢魏王立齊王廓〈國典云三月廢帝四月立恭帝北史皆在正月今從之〉三月甲辰以王僧辯為太尉〈典略作二月甲子今從梁紀〉
　　五月魏李遷哲徇地至巴州牟安民降之〈典略云斬梁巴州刺史牟安平今從周書北史〉
　　十一月甲寅魏人百道攻城〈梁紀作辛卯誤也今從典略〉
　　帝焚圖書十四萬卷〈隋經籍志云焚七萬卷南史云十餘萬卷按王僧辯所送建康書已八萬卷并江陵舊書豈止七萬卷乎今從典略〉
　　胡人牽帝使拜于謹〈典略云謹撝梁主令西至龍泉廟出武陵河東二王子孫於獄列於沙州鎻械嚴酷瘡痍腐爛引梁主使視之謂曰此皆骨肉忍虐如此何以為君上無以應按武陵諸子先已餓死河東子孫亦應不存今不取〉
　　十二月于謹選百姓男子數萬口為奴婢〈典略作五十萬今從梁紀南史〉
　　敬帝紹泰元年正月梁王詧即帝位〈周書詧傳云詧在位八載保定二年薨然則詧雖以甲戌年為魏所立乙亥年乃即位改元也〉
　　齊清河王岳進軍臨江陸灋和宋蒞降之〈北史宋蒞作宋茝今從北齊紀又北齊紀云壬寅岳度江克夏首送灋和按典略甲午齊已召岳還今從之〉
　　甲午齊召岳還使慕容儼戍郢州〈梁紀四月灋和降齊使矦瑱討之按齊主與王僧辯書云清河王岳今次漢口與陸居士相會然則灋和先已降齊也今從典略〉
　　五月王僧辯遣使送質於貞陽矦淵明〈典略三月辛卯遣廷尉張種等送質于鄴按淵明五月始入建康疑太早恐非〉
　　辛丑淵明自采石濟江〈梁紀七月辛丑淵明濟江甲辰入京師北齊紀五月蕭明入建業按典略五月庚子僧辯逆淵明辛丑濟江癸卯至建康今從之〉
　　九月丙午淵明遜位〈梁書九月丙午帝即皇帝位十月己巳大赦改元按長厯丙午九月二十九日己巳十月二十二日豈有即位二十四日始改元大赦乎蓋丙午復梁王位十月乃即帝位耳典略丁未廢貞陽矦出就邸今竝從陳書〉
　　十月韋載以郡應杜龕〈典略作韋載今從梁陳書〉
　　王僧智據呉郡拒守〈南史云僧智犇任約今從典略〉
　　陳霸先還建康〈梁書十一月庚寅霸先還建康按庚寅十一月十三日太晩且庚寅以前霸先已有在建康與齊相拒事迹今從陳書〉
　　十一月癸未矦安都襲胡墅〈典略作己巳按長厯是月戊寅朔無己巳今從陳書〉太平元年正月陳蒨斬杜龕〈梁書太平元年正月癸未杜龕降詔賜死陳書紹泰元年十二月杜龕以城降明年正月癸未誅杜龕於吳興龕從弟北叟司馬沈孝敦並賜死典略魏恭帝二年十二月蒨命劉澄等攻龕大敗之龕乃降明年正月丁亥周鐵虎送杜龕祠項王神使力士拉於坐龕從弟北叟司馬沈孝敦並賜死今從南史〉
　　王僧智弟僧愔俱犇齊〈梁書南史王僧辯傳僧辯既亡僧智得就任約約敗走僧智肥不能行又遇害僧智弟僧愔位譙州刺史征蕭勃及聞兄死引軍還時吳州刺史羊亮𨽻在僧愔下與僧愔不平密召矦瑱見禽僧愔以名義責瑱瑱乃委罪於將羊鯤斬之僧愔復得犇齊陳書南史矦瑱傳則云僧辯使其弟僧愔與瑱共討蕭勃及陳武帝誅僧辯僧愔陰欲圖瑱而奪其軍瑱知之盡收僧愔徒黨僧愔犇齊典略魏恭帝三年正月初僧愔與瑱共討曲江矦勃至是吳州刺史羊亮説僧愔襲瑱而翻以告瑱瑱攻之僧愔犇齊凡此諸説莫知孰是今約其梗槩言之〉
　　四月矦安都襲齊司馬恭〈梁書云壬午安都襲恭按長厯是月乙巳朔無壬午〉五月齊人詐許退師〈典略云五月齊主在東山飲酒投杯赫怒召魏收於前立為制書欲自將西討長安令上黨王渙將兵伐梁於是渙南侵按梁陳北齊帝紀及渙傳皆無是事今去之〉矦安都擒齊乞伏無勞〈南史作乞伏無芳今從陳書〉
　　十一月齊併省一百五十三郡〈北史作五十六郡今從齊書〉
　　十二月齊築長城〈去嵗六月已云築長城而地名長短不同不知與此為一事為二事北齊書北史皆然今兩存之〉
　　陳紀上
　　髙祖永定元年二月蕭孜勃之從子〈陳書南史周文育傳皆作子今從梁書帝紀〉
　　南江州刺史余孝頃〈典略作南康州刺史今從梁書〉
　　十月矦安都等大敗〈典略云乙亥安都敗陳書云是月敗績按髙祖以乙亥受禪安都聞之而嘆豈同日乎今從陳書〉
　　二年二月沈泰犇齊〈北齊帝紀在八月今從陳帝紀〉
　　三月齊司馬消難降周〈北齊帝紀四月消難叛今從周書典略〉
　　齊主自晉陽還鄴〈北齊帝紀天保七年八月帝如晉陽不言其還八年四月帝在城東馬射敇京師婦女悉赴觀是在鄴也此月又言至自晉陽六月乙丑帝自晉陽北巡則又復在晉陽必有差誤今不敢増損〉
　　王琳奉梁永嘉王莊即帝位〈北齊帝紀十一月丁巳琳遣使請立莊仍以江州内屬令莊居之十二月癸酉詔莊為梁主進居九派今從陳書及典略然陳書典略皆云立莊於郢州按琳時在湓城蓋知居江州後遷郢州耳〉
　　十一月齊主刺尉子輝〈北史作子燿今從北齊書典略〉
　　齊常山王演因諌諍被毆撻〈北史孝昭紀云文宣賜帝魏時宫人醒而忘之謂帝擅取遂令刀環亂築因此致困今從北史王晞傳〉
　　世祖天嘉元年二月侍中袁泌〈北齊書作長史袁泌今從陳書〉
　　齊常山王演出歸第〈北齊書孝昭紀云除太傅録尚書朝政皆決於帝月餘乃居藩邸今從楊愔傳〉
　　可朱渾天和道元之子〈典略云道元弟今從北齊書〉
　　武衛娥永樂叩刀仰視〈北齊書作領軍劉桃枝今從北史〉
　　二年正月合州刺史裴景徽〈北齊書作景暉今從陳書〉
　　三年正月周遣杜杲送安成王頊南歸〈典略作杜果今從周書〉閏二月改鑄五銖錢〈隋志在天嘉五年今從陳帝紀〉
　　九月丁亥詔安成王頊代吳明徹攻周廸〈陳書帝紀云丁亥迪請降詔安成王頊督衆軍以招納之今從南史迪傳〉
　　四年正月齊魏收除名〈北齊書帝紀正月乙亥收為僕射己卯除名相去五日不容如此之速恐誤今去其日〉
　　九月周楊荐使突厥復命〈典略在保定二年按王慶傳云是嵗乃興入并之役故置於此〉
　　臨海王光大元年二月安成王頊欲收韓子髙毛喜止之〈陳書文沈后傳云安成王既專沈太后憂悶計無所出乃密賂宦者蔣裕令誘建安人張安國使據郡反冀因此以圖髙宗安國王覺竝為髙宗所誅時后左右近侍頗知其事后恐連逮黨與並殺之按后欲圖髙宗而令安國據建安反理不相涉且后若實有此謀髙宗既立后豈得自全今刪去〉
　　到仲舉韓子髙賜死〈陳書子髙傳死在光大元年八月按華皎傳子髙誅後皎始謀叛帝紀此年五月皎已謀反又慈訓太后令先言劉師知子髙誅後乃及余孝頃始興王伯茂傳師知等誅後伯茂乃進號中衛然則子髙傳誤也〉
　　六月齊封皇弟仁直為丹陽王〈北齊書帝紀名統今從列傳〉
　　九月周元定以步騎數千圍郢州〈陳帝紀云步騎二萬蓋夸誕之辭今從周帝紀〉
　　徐度執元定盡俘其衆〈陳書云獲萬餘人馬四千匹亦恐夸誕今不取〉