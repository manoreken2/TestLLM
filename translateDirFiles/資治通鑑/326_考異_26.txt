欽定四庫全書
　　資治通鑑考異卷二十六
　　宋　司馬光　撰
　　唐紀十八
　　昭宗龍紀元年正月癸巳朔赦改元〈唐年補錄曰正月癸巳改文德一年為龍紀元年百寮上帝徽號曰聖文睿德光武𢎞孝皇帝新舊紀實錄明年正月乃上尊號補錄誤也舊紀又云以劔南西川節度兩川招撫制置使韋昭度為東都留守按昭度大順二年乃為留守舊紀誤也今皆從實錄〉
　　郭璠殺申叢送秦宗權於汴〈實錄申叢裴渉欲復立宗權為帥汴將李璠知之斬叢渉以宗權送汴州薛居正五代史初申叢縛宗權折足而囚之雖納𣢾於太祖欲自獻於長安以邀旄鉞及姦謀不就乃欲復奉宗權以接取其柄為其將郭璠所殺繫宗權送於太祖即以璠為留後太祖遣都統判官韋震奏事且疏時溥之罪願委討伐仍請降滄兖二帥之命按全忠若自求兼領滄兖二鎮則明年朝廷命兼領滑州全忠猶辭不受今豈敢遽求滄兖耶若為滄兖二帥求之則兖帥朱瑾乃仇讎也當時不知全忠欲以何人為滄帥諸書皆無其名薛史實錄皆云申叢欲復立宗權按叢折宗權足而囚之豈有復奉為帥之理葢郭璠欲奪其功誣之云爾新舊紀五代紀傳皆云郭璠殺申叢實錄云李璠誤也李璠乃檻送宗權者〉二月斬宗權〈舊紀二月己丑汴州行軍司馬李璠監送秦宗權并妻趙氏以獻斬於獨柳實錄二月全忠獻宗權斬於獨柳新紀二月戊辰朱全忠俘宗權以獻己丑宗權伏誅按宗權正月離汴不應二月始至長安戊辰獻俘不應至己丑始伏誅故但云二月〉
　　三月朱全忠兼中書令〈舊紀在四月封東平郡王薛居正五代史在三月亦云封東平今從實錄止加中書令〉
　　趙昶為忠武節度使〈薛居正五代史趙犨傳曰文德元年蔡川平朝廷議勲犨檢校司徒充泰寧軍節度使又改授浙西節度使不離宛丘兼領二鎮龍紀元年三月又以平巢蔡功就加平章事充忠武軍節度使仍以陳州為理所犨一日念弟昶共立軍功乃下令盡以軍州事付於昶遂上表乞骸後數日寢疾卒昶傳曰犨遥領泰寧軍節度使以昶為本州刺史俄而犨有疾遂以軍州盡付於昶詔授兵馬留後旋遷忠武軍節度使亦以陳州為理所時宗權未滅陳蔡封疆相接昶每選精鋭深入蔡境蔡賊雖衆終不能抗以至忠權敗焉上云蔡州平以犨為忠武節度使下云昶為節度使時宗權未滅自相違今從犨傳〉六月李克用攻邢州孟方立飲藥死弟遷為留後〈實錄克用以弟克脩守潞遣澤州刺史安金俊討方立方立因結諸鎮救援其將奚忠信攻遼州克用復遣李罕之等急攻方立將馬溉出戰為罕之所擒溉謂曰欲圖邢州當先取磁州及并師圍磁州方立與奚忠信率兵大戰軍敗陷磁州而方立單騎還邢州忠信死焉方立愧之乃自圖罕之軍立其弟遷求援汴州朱全忠遣王䖍裕赴之鎮州王鎔遺克用書和解而退唐年補錄方立有謀將石元佐為安金俊所獲金俊問之元佐請攻磁州破奚忠信金俊乃殺之方立果與忠信引兵入磁金俊與之戰大敗忠信死方立單騎入邢州愧見父老遂自裁薛居正五代史方立傳六月李存孝下洺磁兩郡方立遣馬溉袁奉韜盡率其衆逆戰於琉璃陂存孝擊之盡殪生獲馬溉奉韜初方立性苛急恩不逮下攻圍累旬夜自巡城慰諭守陴者皆倨方立知其不可乃飲酖而卒其從弟洺州刺史遷素得士心衆乃推為留後求援于汴時梁祖方攻時溥援兵不出按李罕之攻下磁州進攻洺州乃擒馬溉實錄云溉為罕之謀取磁州葢誤以石元佐為溉也又奚忠信去年已為李克脩所擒乃云與方立率兵大戰亦誤也舊紀六月邢洺節度使孟方立卒三軍推其弟洺州刺史遷為留後李克用出軍攻之新紀六月李克用寇邢州昭義軍節度使孟方立卒其弟遷自稱留後按唐年補錄載王鎔奏得邢洺大將等狀以孟方立奄辭昭代三軍百姓同以親弟攝洺州刺史遷權知兵馬留後事及新舊紀實錄薛史方立傳皆云立其弟遷惟太祖紀年錄及薛史武皇紀云立其姪遷恐誤今從諸書〉
　　十一月宦官始服劔佩侍祠〈按田令孜楊復㳟雖威權震主官不過金吾衛上將軍則其餘宦官必卑矣但諸書不見當時宦官所欲衣者何品秩之灋服也〉
　　大順元年正月李克用取邢州〈唐末見聞錄龍紀元年大軍守破邢州城孟遷投來拜李存孝為邢州刺史十一月四日孟遷補充教練使太祖紀年錄及薛居正五代史太祖紀皆曰大順元年李存孝攻邢州急邢帥孟遷以邢洺磁三州歸于我執朱温之將王䖍裕等三百人以獻而無月太祖紀年錄又曰太祖徙孟遷於太原以大將安金俊為邢洺團練使薛史孟遷傳曰大順元年二月遷執王䖍裕等乞降武皇令安金俊代之今從實錄薛史䖍裕傳曰時太祖大軍方討兖鄆未及救援邢人困而携貳遷乃縶䖍裕送于太原尋為所殺按是時全忠方攻時溥未討兖鄆也䖍裕傳誤〉
　　二月克用攻雲州安金俊死〈實錄四月丙辰朔李克用遣安金俊率師攻雲州赫連鐸求援於幽州李匡威匡威出師赴之戰于蔚州太原府軍大敗燕師執金俊獻于朝据太祖紀年錄攻雲州在三月舊紀實錄皆在四月恐是約奏到然紀年錄不言克用敗葢諱之也今從唐末見聞錄又紀年錄唐末見聞錄皆云金俊戰死實錄云執獻之亦誤〉
　　克用巡潞州笞李克脩〈太祖紀年錄太祖遣李罕之李存孝攻邢州十月且命班師由上黨而歸克脩性吝嗇太祖左右徴賂於克脩旬日間費數十萬尚以為供張不豐掎其事笞克脩而歸太原俄而克脩憤恥寢疾薛史克脩傳曰龍紀元年武皇大舉以伐邢洺及班師因撫封於上黨按太祖紀但遣罕之存孝攻邢州不云親行葢罕之存孝圍邢州克用但以大軍屯境上為之聲援至十月先還罕之存孝猶圍邢州故正月孟遷降也〉
　　四月時溥掠碭山朱友裕擊之〈郗象梁太祖實錄前云四月丙辰後云乙卯溥出兵按長厯乙卯三月晦日實錄誤也〉
　　張濬與楊復恭有隙上親倚之〈舊傳再幸山南復恭代令孜為中尉罷濬知政事昭宗初在藩邸深嫉宦官復恭有援立大勲恃恩任事上心不平之當時趨向者多言濬有方略能畫大計復用為宰相判度支据舊紀實錄新紀表濬自光啓三年九月拜平章事至大順二年兵敗坐貶中間未嘗罷免舊傳誤也今從新傳〉
　　濬請討李克用〈舊濬傳曰㑹朱全忠誅秦宗權安居受殺李克恭以潞州降全忠幽州李匡威雲州赫連鐸等奏請出軍討太原按時安居受未殺李克恭舊傳誤也太祖紀年錄曰太祖中和破賊時濬為諫議大夫出軍判官常以虚誕誘太祖太祖薄其為人及聞濬入中書太祖嘗私於詔使曰張公傾覆之士先帝知其為人不至大任主上付之重位必亂天下濬知之隂銜太祖按濬自僖宗時為宰相紀誤〉五月馮霸叛李元審擊之〈元審與霸同部送後院將霸所以能獨叛而元審所以得不死者葢後院將有叛有不叛者叛者從霸不叛者從元審故克用益元審兵使討霸也〉
　　安居受殺李克恭附于朱全忠〈編遺錄八月甲寅馮霸殺李克恭來降上請河陽帥朱崇節領兵入潞兼充留後戊辰李克用圍之上遣葛從周率驍勇夜銜枚破圍突入上黨以壯潞人之心薛居正五代史梁太祖紀亦同按克用未嘗自圍潞也克恭傳李元審戰傷收軍於潞五月十五日克恭視元審於孔目吏劉崇之第是日州縣將安居受引兵攻克恭克恭元審並遇害州民推居受為留後居受遣人召馮霸於沁水霸不受命居受懼將奔歸朝廷至長子為野人所殺傳首馮霸軍霸乃引衆據潞州自稱留後求援於汴武皇令康君立討之汴將葛從周來援霸唐末見聞錄曰五月十七日昭義狀申軍變殺節使當日㸃汾州五縣士團將兵赴昭義二十三日昭義僕射家累入府新紀五月壬寅安居受殺李克恭按壬寅十七日乃報到太原日也今從太祖紀年錄薛史克恭傳舊紀五月丙午潞州軍亂殺李克恭監軍使薛繢本函克恭首獻之于朝濬方起兵朝廷稱賀此葢克恭首到日也舊紀又曰七月全忠遣從周帥千騎入潞州唐太祖紀年錄薛史唐紀五月葛從周入潞太早葢因克恭死終言之編遺錄薛史梁紀八月克恭死太晩葢因從周入潞推本之又從周入潞全忠始請孫揆赴鎮當在揆被執前也今克恭死從紀年錄從周入潞從舊紀〉七月官軍至陰地關〈舊紀七月乙酉朔王師屯于陰地太原大將康君立以兵拒戰按君立時圍潞州何暇至陰地關又不言勝負今不取〉
　　葛從周入潞州〈舊紀實錄皆云從周權知留後又汴人圍澤州呼李罕之云葛司空已入潞府李存孝圍潞州呼城上人云葛僕射可歸大梁似從周實為留後也然薛居正五代史梁太祖紀云帝請河陽節度使朱崇節為潞州留後實錄明年五月以前昭義節度使朱崇節為河陽節度使按河陽自解張全義圍以來常附屬於汴朱全忠以部將丁㑹張宗厚等為之留後非一人崇節葢亦汴將為河陽留後全忠使權昭義留後既不能守復歸河陽耳諸書因謂之節度使葢誤也從周但與崇節共守潞州以其名著故外人但稱從周不數崇節也〉
　　朱全忠遣兵攻李罕之援葛從周〈編遺錄八月遣從周入上黨九月壬寅上往河陽令李讜救應朱崇節又命朱友裕張全義簡精鋭過山於澤州北應接取崇節從周以歸薛居正五代史梁太祖紀九月壬寅上至河陽遣李讜引軍趨澤潞為晉人所敗帝又遣朱友裕張全義率精兵至澤州北以為應援既而崇節從周棄潞來歸戊申帝斬李重喬遂班師按讜等初圍澤州時語城上人云張相公圍太原葛司空已入潞府是當時南兵方盛非孫揆就擒從周棄潞州之後也故置於此〉
　　九月全忠斬李讜李重𦙍而還〈唐太祖紀年錄六月朱崇節葛從周據潞州李重𦙍鄧季筠張全義將兵七萬攻澤州李存孝將三千騎赴援初汴軍攻城門呼罕之云云李存孝憤其言引鐵騎五百追擊入季筠營門生獲其都將十數是夜汴將李讜收軍而遁存孝罕之追擊至馬牢山斬首萬級追襲掩擊至於懐州而還存孝復引軍攻潞州九月二日葛從周率衆棄城而遁唐末見聞錄閏九月昭義軍前狀申昭義軍人拔城逃遁收下城池擒獲到餘黨五十人巾縛送上至二十日行營都指揮使李存孝迴戈歸府薛居正五代史梁太祖紀九月壬寅帝至河陽遣李讜引軍趨澤潞行至馬牢山為晉人所敗帝又遣朱友裕張全義率精兵至澤州北以為應援既而崇節從周棄潞來歸戊申帝廷責諸將敗軍之罪斬李重𦙍以狥遂班師焉實錄九月甲申朔康君立急攻潞州朱全忠駐河陽遣李讜引軍趨澤潞至馬牢山自與并師大戰不利鄧季筠被執復遣朱友裕張全義至澤州北應援葛從周朱崇節率衆棄潞州歸按六月李存孝若已破李讜追至懐州懐州去河陽止一程豈得九月方到河陽讜之敗必在九月戊申前一兩日也葢紀年錄因從周據潞州事終言之九月甲申朔十九日壬寅二十五日戊申若全忠至河陽始遣讜等趨澤潞既敗而從周等棄潞來歸七日之間豈容許事葢薛史因讜敗追本前事耳若九月二日從周已棄潞州何得十九日後攻澤州者猶云葛司空入潞府乎葢實錄承紀年錄而誤也今全忠往來月日從薛史事則兼採諸書〉李克用敗李匡威赫連鐸〈太祖紀年錄是月幽帥李匡威㑹赫連鐸引吐蕃黠戞斯之衆十萬寇我北鄙攻遮虜軍太祖御親軍出塞營於渾河川之田村李存孝引前鋒與賊戰於樂安鎮賊軍大敗遁走舊紀九月幽州雲州蕃漢兵三萬攻鴈門太原府將李存信薛阿檀擊敗之實錄閏月甲寅朔幽州李匡威下蔚州克用援兵至匡威大敗赫連鐸引吐蕃黠戞斯之衆攻遮虜軍克用營軍河川戰於樂安鎮破之鐸乃退軍此葢約奏到日唐末見聞錄十一月十五日發往向北行紀有使報稱幽州李匡威收却蔚州十六日至十八日旋發諸州兵士至軍前二十九日大捷有牓曉告殺燕軍三萬餘人十九日知客押衙苗仲周齎牓到殺得退軍一千帳二十九日下復云十九日亦誤今但繫此月不書日〉
　　閏月孫儒圍蘇州〈吳錄十一月孫儒攻破望亭無錫諸屯遂至蘇州今從吳越備史在閏月〉十一月李存孝取晉絳克用上表訟寃〈實錄十一月王師入隂地關至汾隰李克用遣將薛阿檀李承嗣拒之李存信以兵三千營趙城韓建以華州兵戰存信設伏擊破之邠鳯之師未戰而走禁軍自潰由是大敗存信直壓晉州西門引軍攻絳州十二月壬午朔晉州刺史張行恭棄城而遁韓建以諸軍保晉州李存信追擊戰敗退保絳州張濬以汴卒禁軍屯晉州存信攻之三日濬建拔晉絳遁還存信收二州舊紀克用遣李存信薛阿檀拒王師于陰地三戰三捷由是河西鄜夏邠岐之軍渡河西歸韓建以諸軍保平陽存信追之建軍又敗建退保絳州張濬在晉州存信攻之三日相與謀云云遂退舍五十里十二月壬午朔濬建拔晉絳遁去存信收晉絳大掠河中四郡張濬傳曰十月濬軍至隂地邠岐華三鎮之師營平陽李存孝擊之一戰而敗進攻晉州薛居正五代史武皇紀曰十月張濬之師入晉州遊軍至汾隰武皇薛鐵山李承嗣將騎三千出隂地關營於洪洞遣李存孝將兵五千營於趙城華州韓建以壯士三百人冒犯存孝之營存孝追擊直壓晉州西門張濬之師出戰為存孝所敗自是閉壁不出存孝引軍攻絳州李存孝傳曰十月存孝引収潞之師圍張濬于平陽云云存孝引軍攻絳州十一月刺史張行恭棄城而去張濬韓建亦由含口而遁存孝收晉絳太祖紀年錄十月張濬之師入陰地關犯汾隰令薛鐵山李承嗣將騎三千出陰地繼發李存孝將兵五千進擊營於趙城敗韓建直壓晉州西門自是閉壁不出存孝攻絳州十二月晉州刺史張行恭棄城遁建濬由含山路逃遁遂收晉絳初濬部禁軍至晉州邠鳯之師望風遁歸葢楊復恭陰沮之也唐末見聞錄曰八月五日相公差晉州捉到天使閭大夫入京奏事兼貢表曰臣某乙言今月二十六日臣所部南界晉州長寧關使張承暉等投臣當道齎到宰臣張濬牓一道内稱招討處置使兼錄到詔曰云陛下削臣屬籍奪臣本官仍欲㑹兵討問云云唐補紀曰朱全忠自攻破徐州頻貢章表克用與朱玫等同立襄王以為大逆其朱玫以下並已誅鋤克用時最為魁首據其罪狀請舉天兵臣率師關東掎角相應朝廷遂以宰臣張濬為都統授崔𦙍為河中府節度應援使大軍行到同州克用領畨漢馬歩稱三十萬入河北界其張濬使人探朱全忠兵馬並不來相應乃於昭義西與太原交戰不利而囘朝廷知為全忠所賣便差使至克用與賞給令囘貶都統張濬於雲夢除崔𦙍於嶺外薛史李承嗣傳初大軍入隂地薛志勤與承嗣率騎三千抗之敗韓建之軍於䝉坑進收晉絳以功授忻州刺史時鳯翔軍營霍邑承嗣帥一軍收之岐人夜遁追擊至趙城合大軍攻平陽旬有三日而拔按李存信傳無攻晉絳事葢舊紀十月存孝已背太原故此戰皆云存信實錄因之而誤据五代紀傳太祖紀年錄當是存孝又隰州𨽻河中節度所云入隂地關犯汾隰者葢謂汾水之旁下濕曰隰耳又紀年錄實錄以張行恭為晉州刺史亦誤也今從薛史晉州刺史若已走則濬建安能保城實錄誤也今從李存孝傳唐補紀云崔𦙍為河中節度尤為疎繆自餘諸書參取之〉
　　張濬韓建至河陽〈實錄明年二月云時張濬韓建兵敗後為克用騎將李存信所追至是方自舍山踰王屋出河清達於河陽河溢無舟檝建壊民廬舍為木罌數百渡河人多覆溺似太晚今因濬建走終言之〉
　　十二月孫儒拔蘇州〈莊宗列傳楊行宻壽州壽春人初據本州秦宗權權遣孫儒及行宻同攻陷揚 --（『昜』上『旦』之『日』與『一』相連）州儒專據之龍紀元年儒出軍攻宣州行宻襲據揚 --（『昜』上『旦』之『日』與『一』相連）州稱留後北通時溥儒引軍攻之大順元年行宻禦備力竭率衆夜遁出據宣州此説最為差誤國朝開寳中薛居正修五代史江南未平不見本國舊史据昭逺所記及唐年補錄作行宻傳但知行宻非壽春人改為廬州又知行宻非受宗權命與孫儒同陷揚 --（『昜』上『旦』之『日』與『一』相連）州餘皆無次叙今按吳錄太祖紀及髙逺唐烈祖實錄行宻傳云光啓三年十月秦彥畢師鐸出奔行宻入揚 --（『昜』上『旦』之『日』與『一』相連）州十一月孫儒圍揚 --（『昜』上『旦』之『日』與『一』相連）州文德元年四月儒陷揚 --（『昜』上『旦』之『日』與『一』相連）州行宻奔廬州八月自廬州帥兵攻宣州龍紀元年六月陷宣州殺趙鍠大順二年七月孫儒再渡江攻宣州景福元年六月執斬儒復歸揚 --（『昜』上『旦』之『日』與『一』相連）州且龍紀元年孫儒方彊行宻新傳宣州安能襲據揚 --（『昜』上『旦』之『日』與『一』相連）州踰年哉近修唐書行宻傳全用吳錄事迹乃云儒進攻行宻行宻復入揚 --（『昜』上『旦』之『日』與『一』相連）州北通時溥扞儒朱全忠遣龎師古助行宻敗於髙郵行宻懼退還宣州葢承莊宗列傳五代史之誤而不考正也〉置昇州以張雄為刺史〈新地里志光啓三年以上元等四縣置昇州張雄傳大順初以上元為昇州授雄刺史吳錄馮𢎞鐸傳大順元年復以上元為昇州命𢎞鐸為刺史按是時雄尚存今從雄傳〉二年正月李克用復上表詔復其官爵〈舊紀太原軍屯晉州克用遣中使韓歸範還朝因上表訴寃言賊臣張濬依倚全忠離間功臣朝廷欲令釋憾下羣臣議其可否左僕射韋昭度等議云云在十二月按是時昭度討陳敬瑄舊紀誤今從實錄〉
　　三月乙亥復陳敬瑄官爵〈新紀二月乙巳赦陳敬瑄已未詔王建罷兵不受命十國紀年亦曰二月乙巳復敬瑄官爵按二月辛巳朔無己未新紀誤也今從實錄〉
　　四月王建表陳敬瑄田令孜不可赦〈十國紀年朝議以建不奉詔而不能制更授西川行營招討制置使按此命葢在昭度還朝之後也〉
　　韋昭度除東都留守〈舊紀龍紀元年正月昭度為東都留守實錄大順二年三月乙亥復陳敬瑄官爵丙子以昭度為東都留守按昭度若已除留守不領西川節度及招討使則便應釋兵東歸不應更留在彼縱使彊留諸軍亦安肯禀服王建亦何必更説之云相公宜早歸廟堂與天子籌之舊傳建脅説昭度奏請還都建以重兵守劔門急攻成都昭度還以檢校司空充東都留守新傳亦同葢今年三月既復敬瑄官爵但召昭度還朝王建不肯罷兵昭度為所牽率亦同執奏以為敬瑄不可赦既而為建所脅授兵東歸朝廷責其進退失據故左遷留守如新舊傳所云者是也今從之又昭度初圍成都楊守亮為招討副使顧彦朗為行軍司馬王建為都指揮使同在成都城下及昭度東歸時獨建在彼以兵授之不見二人者按三月乙亥詔書但云令彦朗建各歸本鎮則是守亮先已歸也彦朗得此詔必亦歸獨昭度與建留在彼耳然建令東川將唐友通食駱保是彦朗身歸而留兵共攻成都也〉
　　七月李克用攻雲州〈舊紀實錄皆云克用率兵出井陘屯常山鎮大掠深趙盧龍李匡威自率歩騎萬餘援王鎔按唐太祖紀年錄是時克用方攻赫連驛既平雲州乃討王鎔實錄葢因舊紀之誤又紀年錄曰七月太祖進軍至於柳城會赫連鐸力屈食盡奔入吐渾云云實錄云克用遣將急攻雲州葢以前云克用親討王鎔故也按紀年錄討王鎔在後實錄誤〉
　　十月克用攻元氏柏鄉〈唐太祖紀年錄曰攻元氏斬首千級進拔雹水攻柏鄉按雹水屬易州克用方攻鎮州以救易定必不取其地恐誤也〉
　　十二月戊子斬李順節〈唐補紀景福二年四月十七日夜見掃星長十丈餘承㫖陳匡用奏當有亂臣將入宫内昭宗乳母名曰䒺子自即位加夫人衆呼白婆左神策軍天威都軍使胡𢎞立先是軍中馬騎官巧佞取容朝廷達官多重之楊復恭為軍主與改姓名為楊守節主上每出畋遊經天威軍内其楊守節以憸巧趨附乞與主上為兒既而允從頗生驕縱於是引聖人入堂室令妻妾對於庭簷或入内中經旬不出致主有撫楹之咎為臣懷通室之非承醉奏云玉印金箱兒未曽識望阿郎略將宣示以慰平生其白婆在側曰此寶非凡人得見不用發言於是奏云除此老嫗方應太平從此白婆得罪不見蹤由兩神䇿軍以其事漸乖必為大禍與諸王商議須急去除於重陽節向樞宻院中排宴喚入謝恩却出宣化門供奉官似先知袖劔揮之諸王相次倳刄以為醯醢按胡𢎞立即順節也新舊紀及諸書景福二年皆無此事葢程匡柔傳聞之誤今日從實錄事則參取諸書〉
　　馮行襲為昭信防禦〈薛居正五代史行襲破楊守亮兵詔升金州節鎮以戎昭為軍額即以行襲為節度使按實錄光化元年正月始以昭信防禦使馮行襲為昭信節度使新方鎮表光啓元年升金商都防禦使為節度使是年罷節度置昭信軍防禦使治金州光化元年始升昭信軍防禦為節度使天祐二年賜號戎昭軍薛史誤也〉
　　更名涇原曰彰義軍〈新表在乾寜元年今從實錄〉
　　陳巖卒妻弟范暉為留後〈蔣文懌閩中實錄云大順中巖薨十國紀年在大順二年昭宗實錄在明年三月恐約奏到今從閩中錄十國紀年又薛史閩中錄閩書皆云范暉巖壻餘書皆云妻弟林仁志王氏啓運圖載監軍程克諭表云妻弟此最得實今從之〉
　　景福元年正月李克用大破幽鎮兵〈實錄在二月恐約奏到今從唐太祖紀年錄〉
　　二月朱全忠為朱瑄所敗張歸厚力戰〈歸厚傳云十一月誤也今從梁紀〉
　　全忠奏貶趙克裕〈實錄在正月末云全忠欲全義得河陽乃奏克裕有誣謗之言而貶新紀云己未朱全忠陷孟州逐河陽節度使趙克裕今從編遺錄〉
　　張訓取常州〈新紀景福二年二月楊行宻陷常州按行宻自宣歸楊過常州已歎張訓之功新紀誤也今從十國紀年〉
　　趙德諲薨〈實錄此月以前忠義軍節度使趙匡凝起復某官不言德諲卒在何時新傳薛史但云匡凝為唐州刺史兼七州馬歩軍都校及德諲卒凝自為襄州留後朝廷即以旄鉞授之亦不言年月今附於此〉三月顧彦暉斬竇行實〈實錄明年正月楊守厚攻東川以竇行實為内應事泄行實死守厚遁去因李茂貞與王建爭東川追叙今年事耳今從十國紀年〉
　　四月楊行宻取楚州執劉瓚〈新紀三月乙巳楊行宻陷楚州執刺史劉瓚十國紀年三月時溥遣兵三萬南侵至楚州四月楊行宻將張訓李德誠敗徐兵於壽河俘斬三千級取楚州執瓚今從之〉
　　六月行宻歸揚 --（『昜』上『旦』之『日』與『一』相連）州〈十國紀年行宻過常州謂左右曰常州大城也張訓以一劔下之不亦壯哉舊紀大順二年三月淮南節度使孫儒為宣州觀察使楊行宻所殺初行宻揚 --（『昜』上『旦』之『日』與『一』相連）州失守據宣州孫儒以兵攻三年是春淮南大饑軍中疫癘病是月孫儒亦病為帳下所執降行宻行宻乃併孫儒之衆復據廣陵薛居正五代史行宻傳曰大順元年行宻危蹙出據宣州儒復入揚 --（『昜』上『旦』之『日』與『一』相連）州二年儒攻行宻屬江淮疾疫師人多死儒亦卧病為部下所執送於行宻殺之行宻自宣城長驅入于廣陵唐補紀大順二年六月孫儒兵敗於宛陵城下楊行宻進首級於西京吳錄曰景福元年六月六日太祖盡帥諸將晨出擊儒田頵臨陣擒儒以獻斬儒於市傳首京師新紀實錄十國紀年皆据此舊紀薛史唐補紀皆誤〉
　　七月王建圍彭州王先成白七事〈張𩇕耆舊傳曰五月二十日諸軍馬歩兵士到彭州城下至七月初已經五十餘日諸軍兵士始到刈麥充糧至七月初麥盡並無顆粒兵士但托求糧食乃每日逺去入山虜劫逃避百姓有一軍士本是儒生乃往北面寨説於統帥云云十國紀年王先成謂王宗侃云云先成上招携七事建皆納之先成蜀州新津人按十國紀年王建自二月辛丑遣王宗裕等擊楊晟遂圍彭州又晟遣楊守忠書云敝邑雖小圍守三年矣而張𩇕云五月二十日方圍彭州或者先圍之不克而再往與𩇕但云有一軍士而十國紀年姓王名先成不知其本出何書也〉
　　李茂貞取鳯興翔〈薛居正五代史茂貞傳曰大順二年楊復恭得罪奔山南與楊守亮據興元叛茂貞與王行瑜討平之詔以徐彦若鎮興元茂貞違詔表其假子繼徽為留後堅請旄鉞昭宗不得已而授之自是茂貞始萌問鼎之志既而逐涇原節度使張球洋州節度使楊守忠鳯州刺史滿存皆奪據其地云大順二年誤也今從新紀〉
　　八月茂貞拔興元〈舊紀景福元年十一月辛丑鳯翔邠寧之衆攻興元陷之節度使楊守亮前中尉楊復恭判官李巨川突圍而遁十二月辛未華州刺史韓建奏於乾元縣遇興元散兵擊敗之斬楊守亮楊復恭傳首實錄乾寧元年七月鳯翔邠寧之衆攻興元陷之楊守亮楊復恭突圍而遁新紀景福元年八月茂貞寇興元守亮滿存奔閬州乾寧元年七月茂貞陷閬州八月守亮伏誅新復恭傳景福元年茂貞攻興元破其城復恭守亮守信奔閬州十國紀年蜀史景福元年十月行瑜茂貞表守亮招納叛臣請討之感義節度使滿存救守亮為茂貞所敗奔興元十一月邠岐攻陷興元楊復恭帥守亮守貞守忠滿存同奔閬州十二月壬午華洪敗守亮等於州按實錄景福二年正月移茂貞山南於時守亮不應猶在山南今年月從新紀事則參取諸書〉
　　十月李存孝以三州歸朝廷〈實錄大順元年十月太原將邢州刺史李存孝自晉州率行營兵據邢州舊紀十一月癸丑朔太原將邢州刺史李存孝自恃擒孫揆功合為昭義帥怨克用授康君立存孝自晉州率行營兵歸邢州據城上表歸明仍致書與張濬王鎔求援唐末見聞錄十月二十四日李存孝領兵打晉州遁歸邢州背叛與宰臣張濬狀曰某自主三郡已近二年又曰常思安知建在此之日歸順朝廷之時四鄰不有保持一家俄受塗炭以此猶豫莫敢申明遂至去年遽絶鄰好豈是某之情願葢因李某之指揮又曰自今春戰争之後實願休罷戈鋋自九月十五日已來曰有李某之人使促令某南面進軍至趙州牽脅李某即土門路入直屇鎮州今月十四日昭義軍人百姓等衆請某權知兵馬留後歸順朝廷大王聞存孝致逆大震雄威令下先差大將進軍速至邢州仍候指揮不得輙有鬬敵但圍小壘專俟大軍据唐太祖紀年錄薛居正五代史紀傳實錄新紀皆云景福元年十月存孝叛太原歸朝廷而舊紀唐末見聞錄在大順元年十月舊紀恐是連言以後事按二年三月安知建方據太原而此書中已説知建又云自主三郡已近二年存孝大順二年方為邢洺磁節度至景福元年乃二年也然則實錄云邢州刺史據邢州亦因舊紀之誤聞錄所載存孝書葢與王鎔誤云與張濬也〉
　　二年正月移李茂貞於興元徐彦若鎮鳯翔〈舊紀在七月癸未今從實錄新紀〉
　　二月朱友恭本李彦威〈薛居正五代史高季興傳以友恭為汴之賈人李七郎十國紀年以為壽州賈人友恭傳云彦威丱角事太祖今從之〉
　　三月以渝州刺史柳玭為盧州刺史〈新傳云玭坐事貶瀘州刺史卒北夢瑣言亦云謫授瀘州新舊書玭貶官無年月今据實錄此月玭自渝為瀘州刺史當是時貶渝州後移瀘州新傳北夢瑣言誤也〉
　　四月時溥自焚〈實錄五月汴州奏拔徐州舊紀四月汴將王重師牛存節陷徐州舊傳溥求援于兖州朱瑾出兵救之值大雪糧盡而還汴將王重師牛存節夜乗梯而入溥與妻子登樓自焚而卒景福二年也新紀四月戊子朱全忠陷徐州時溥死之薛居正五代史梁紀丁亥師古下彭門梟溥首以獻唐太祖紀年錄四月澤州李罕之上言懐孟降人報汴將龎師古於今月八日攻陷徐州徐帥時溥舉族皆沒温既下徐方詐請朝廷命帥昭宗乃以兵部尚書孫儲為徐帥既而温以佗詞斥去自以其將鎮之四月八日葢河東傳聞之誤今從編遺錄新紀〉
　　鎮人殺李匡威〈實錄殺匡威在五月恐約奏到舊紀六月乙卯幽州李匡威謀害王鎔恒州三軍攻匡威殺之舊傳唐太祖紀年錄皆云五月新紀四月丁亥按匡籌奏云四月十九日是月己巳朔十九日丁亥也今從之〉
　　六月曹誠等四人赴鎮〈舊紀三月庚子以陳珮為嶺南東道節度使曹誠為黔中節度使李鋋為鎮海節度使孫惟晟為荆南節度使時朝議以茂貞傲侮王命武臣難制故罷五將之權今從實錄止是四將〉
　　七月張雄卒〈新紀八月庚子葢約奏到之日今從十國紀年〉
　　八月嗣覃王嗣周〈按順宗子經封郯王嗣周當是其後㑹昌後避武宗諱改郯作覃〉九月錢鏐為鎮海節度使〈今年五月以李鋋為鎮海節度使令赴鎮今復除鏐者按是時安仁義已據潤州又孫惟晟除荆南時成汭已據荆南二人安得赴鎮葢但欲罷其軍權其實不至鎮而反耳實錄云仍徙鎮海軍額於杭州按吳越備史是歳鏐初除鎮海節度使猶領潤州刺史至光化元年始移鎮海軍於杭州實錄誤也〉
　　覃王嗣周帥禁軍三萬送徐彦若赴鎮〈舊紀覃王率扈駕五十四軍進攻岐陽今從實錄〉
　　崔安潛言門户終為緇郎所壊〈舊傳𦙍初拜平章事安潛有此言按安潛去年卒必先時嘗有此言也〉
　　十月杜讓能賜死〈續寳運錄曰大順二年相國杜讓能孔緯值上京頻嬰離亂朝綱紊墜是時狥意諸道扈駕兵五十四都坊坊皆滿兼近藩連帥要行征討便自統軍至如岐陽李茂貞先朝封為太子本姓宋洋州牧先祖討昭義劉從諫有功子孫爵賞不絶洎夀王登位後遣禮部侍郎薛廷珪持璽書具禮册為岐王茂貞先中和年中投判軍容使田令孜作養男姓田名彦賔葢趨其勢也汴州朱温先朝冊東平王至今上又遣薛廷珪為禮儀使延王為冊命使封為梁王且岐王與北司人情方洽宰相甚不和睦累表章云臣今駐斾咸陽未敢入中書問罪杜讓能等請寘極法表奏上不悦遂詔孔杜二相國令往咸陽謝過及二相到咸陽見岐王戰不能言岐王大怒却令歸中書省過纔到中書上又發遣令祈謝岐王如是往來三度岐王又奏曰二相見臣並不措一言如此曠官有辱聖代請行朝典别選英賢上不樂敕罷知政事不得已除孔緯荆南節度杜讓能除河中節三日後貶於嶺表出國門三十里並賜自盡時岐王率驍果五千人住咸陽及貶二相乃退此皆誤謬之説今從實錄〉
　　十二月朱瑄朱瑾救齊州〈編遺錄云十月乙未今從薛居正五代史梁紀〉乾寧元年二月鄭綮同平章事〈舊傳云光化初為相恐誤北夢瑣言曰綮雖有詩名本無廊廟之望嘗典廬州吳王楊行宻為本州歩奏官因有遺闕而笞責之然其儒懦清慎𢎞農常重之昭宗時吳王雄據淮海朝廷務行姑息因盛言鄭公之德由是登庸中外驚駭太原兵至渭北天子震恐渇於攘却相國奏到請於文宣王諡號中加一哲字其不究時病率此類也按明年李克用舉兵至渭北綮已罷相今從實錄新紀〉
　　三月李克用誅李存孝〈太祖紀年錄先獲汴將鄧筠安康八軍吏劉藕子路州所俘供奉官韓歸範皆與存孝連坐同日誅之騎將薛阿檀懼自刺按舊紀克用擒歸範尋遣歸因附表訴寃不聞復往晉陽也薛居正五代史鄧季筠傳後復自邢州逃歸汴紀年錄誤也存孝傳曰武皇出井涇將逼真定存孝面見王鎔陳軍機武皇暴怒誅先獲汴將安康八耳〉
　　六月克用殺赫連鐸〈舊紀六月壬辰克用攻陷雲州執赫連鐸以薛志勤守雲中按唐太祖紀年錄莊宗列傳薛居正五代史武皇紀皆云大順二年武皇拔雲州鐸奔吐谷渾誤也新紀六月赫連鐸及李克用戰于雲州死之太祖紀年錄十月討李匡籌師次新城邊兵願從者衆赫連鐸曰義誠數敗至是窮䠞無歸自縶膝行詣於軍門太祖微數其罪笞而脫之薛史武皇紀吐谷渾傳亦云鐸等來歸命笞而釋之薛志勤傳云王暉據雲州叛討平之以志勤為大同防禦使與舊紀異唐末見聞錄六月收雲州處置赫連鐸活擒白義誠進軍幽州界巡檢迴府新紀葢据此今從之〉
　　九月克用殺康君立〈薛居正五代史李存孝既死武皇深惜之怒諸將無解温者君立以一言忤㫖武皇賜酖而殂唐末見聞錄曰八月三十日相公於左街宅夜飲行劔斫損昭義節度使康君立把送馬歩司收禁至九月一日放出尋已身薨薛史賜酖恐是文飾其事〉
　　十一月克用圍新州〈唐太祖紀年錄十一月壬辰大軍拔截寇進收揚 --（『昜』上『旦』之『日』與『一』相連）門九月戊戌下武州甲寅攻新州營於西北隅按十一月己未朔無壬辰戊戌甲寅紀年錄誤今從實錄〉
　　十二月盧彦威殺李匡籌〈唐太祖紀年錄作匡儔今從新舊紀傳實錄〉二年二月辛卯董昌即帝位〈吳越備史云癸卯昌僭號按㑹稽錄昌自云應兔子之䜟欲以二月二日僭號取卯月卯日也而實錄長厯皆云二月己丑朔非當時厯誤即今日厯誤要之昌必以二月辛卯日僭號〉
　　昌改元順天〈吳越備史曰癸卯昌僭稱皇帝建元順天國號羅平年號或云天冊或云大聖皆非也羅隠撰吳越行營露布曰羅平者啓國之名順天者建元之始又曰將軍門稱天冊之樓以㑹府為宣室之地明告我其所稱曰權即羅平國位昌狀印文曰順天治國之印十國紀年亦云年號順天㑹稽錄云天冊葢誤今從備史〉
　　八月李克用釋華州移兵營渭橋〈唐太祖紀年錄王師攻華州俄而郤廷昱至且言茂貞領兵三萬至盩厔行瑜領軍至興平欲往石門迎駕乃解華圍進營渭橋按實錄八月延王戒丕至河中克用已發前鋒至渭北己丑克用進營渭橋又紀年錄載詔曰省表已部領大軍前月二十七日離河中葢克用不親圍華州但遣别將將兵往及聞邠岐謀迎駕乃遣華兵詣渭橋即所謂前鋒者也克用既以七月二十七日離河中則戒丕至彼必在其前實錄云八月至河中誤也今從紀年錄〉
　　克用遣李存信等攻梨園〈莊宗列傳曰三鎮亂長安李存信從太祖入關以前軍先自夏陽渡河攻同華屬邑下之時太祖在渭北伶官羣小或勸太祖入朝自握兵柄太祖亦以全忠圖已朝廷不能斷心微有望月餘不進軍存信與葢寓乘間宻啓曰大王家世効忠此行討逆止為邠鳯不臣但令臣節為天下所知即三賊不足平也而悠悠之徒不達大體或以弗詢之畫茍悦台情雖俳優之言不宜縱其如此京師咫尺天聽非遥實無益於英德也今三凶正蹙須速圖之事留變生無宜猶豫太祖曰公言是也即日出師下梨園砦按克用謀大事固非伶官所豫又實錄己丑克用進營渭橋癸巳克梨園中間四日耳無月餘不進事且既云羣小勸入朝即當詣行在不當留渭北此特李存信之人欲歸功於存信耳今不取〉克用遣子存朂詣行在〈實錄作存貞據後唐實錄薛居正五代史莊宗未嘗名存貞實錄葢誤〉
　　十一月朱瓊降於朱全忠〈薛居正五代史梁紀瓊降及死皆在十月按編遺錄十一月丁巳瓊遣軍將三百新奉檄歸義壬申瓊自來辛巳死今從之〉
　　三年六月汴人擒李克用子落落〈唐太祖紀年錄薛居正五代史武皇紀實錄擒落落皆在七月葛從周李存信傳在五月今從梁太祖紀〉
　　李茂貞表請勒兵入朝〈薛居正五代史五月制授茂貞東川節度使仍命通王覃王治禁軍於闕下如茂貞違詔即討之茂貞懼將赴鎮王師至興平夜自驚潰茂貞因出乗之官軍大敗唐補紀曰五月朝廷除覃王為鳯翔節度使除茂貞為興元節度使茂貞拒命不發亦無向闕之心自是京國人心驚憂出投郊埛京城為之一空上潛謀行幸按實錄新舊紀諸書茂貞未嘗除東川薛史誤移鎮興元乃景福二年事唐補紀誤今從實錄〉
　　茂貞逼京畿覃王敗績〈舊紀二月茂貞請入覲上令通王覃王延王分統四軍以衛近畿丙寅鳯翔軍犯京畿覃王拒之於婁館接戰不利實錄命延王部神策諸軍於三橋防遏茂貞上言延王稱兵討臣臣有何罪言將朝覲丙寅李茂貞大軍犯京師覃王拒之於婁館王師戰不利新紀六月庚戌李茂貞犯京師嗣延王戒丕禦之丙寅及茂貞戰于婁館敗績今從舊紀〉
　　八月朱朴同平章事〈舊傳曰朴腐儒木强無他才伎道士許巖士出入禁中嘗依朴為姦利從容上前薦朴有經濟才昭宗召見對以經義甚悦即日拜平章事在中書與名公齒筆札議論動為笑端唐補紀曰朴亦有文詞託識諸王下吏人以通意㫖言方今宰相皆非時才致令宗社不安頻有順動若使朴在相位月餘能致太平諸王以為然乃奏天聽翌日宣喚顧問機宜便入中書令參知政事諸相座愕然莫測聽其籌謨經四五月並無所聞遂貶出嶺外按朴雖庸鄙恐不至如舊傳所云唐補史亦恐得之傳聞非詳實今從新傳〉
　　九月崔𦙍同平章事〈舊傳𦙍檢校兵部尚書嶺南東道節度使𦙍宻致書全忠求援全忠上疏理之𦙍已至湖南復召拜平章事新傳昭緯以罪誅罷為武安節度使陸扆當國時南北司各樹黨結藩鎮𦙍素厚朱全忠委心結之全忠為言𦙍有功不宜處外故還相而逐扆按𦙍出為清海節度使在後非比年舊傳誤今從實錄〉
　　貶陸扆硤州刺史〈舊傳曰九月覃王率師送徐彦若赴鳯翔師之起也扆堅請曰播越之後國歩初集不宜與近輔交惡必為他盜所窺加以親王統兵物議騰口無益於事祇貽後患昭宗已發兵怒扆沮議是月十九日責授硤州刺史師出果敗車駕出幸按此乃景福二年朴讓能討鳯翔事時扆未為相舊傳誤新傳亦同今從實錄〉
　　十月丁巳韓建兼把截使〈李巨川許國公勤王錄十月十日敕命公權知京兆尹并充把截使實錄作癸丑是月戊申朔今從勤王錄〉
　　李茂貞獻助修宫室錢〈舊紀實錄皆云茂貞進錢十五萬助修京闕按十五萬乃百五十貫太少葢脱貫字耳〉
　　十一月李師悦卒子彦徽知州事〈實錄乾寕二年四月忠國節度使李師悦卒以其孫彦徽知留後今從新紀十國紀年〉
　　四年正月立德王裕為皇太子〈勤王錄曰公以儲副之設國之大本上表云云敕宜從允時正月十一日也當四日之間而儲君奉冢祀宗室歸藩邸蓬頭突𩯭之士不入於禁門文成五利之徒不陳其左道君父開悟遐邇詠歌人不震驚市無易肆公之力也李巨川著書矯誣善惡乃至於此今從實錄〉
　　丙申龎師古葛從周入鄆州執朱瑄〈薛居正五代史梁太祖紀辛卯營于濟水之次龎師古令諸將撤木為橋乙未夜師古以中軍先濟朱瑄棄壁夜走葛從周擒瑄并妻男以獻按濟水自王莽時大旱不復能絶河而南自是河南無濟水編遺錄曰五月遣騎於鄆州軍前追從周徑往洹水董師以代侯言師古留攻鄆梁太祖實錄四年正月復以洹水之師大舉伐鄆十五日辛卯營其西南河外龎師古命諸將撤木為橋以圖宵濟癸巳前軍以心膂百人盜決河口甲午浮橋集水次乙未夜師古中軍先濟聲振壁内朱瑄聞之棄壁走編遺錄四年正月己卯朱瑄兵少糧盡不敢出戰然深溝高壘難越也從周師古乃取清河内小舟採野葛草茅索之以為巨纜乃於其牆南建浮橋丙申功就我師渡橋朱瑄奔遁皆不云濟水師古去年三月已敗鄆兵于馬頰追至西門據故洛亭子為寨乙未夜先濟葢鄆城下清河水疑朱瑄引之以環城固守故師古等為浮橋以濟師河既可決明非自然之水也舊紀癸未龎師古陷鄆州朱瑄與妻榮氏潰圍走瑄至中都為野人所殺榮氏俘於軍新紀丙申全忠陷鄆州實錄二月丙午朔陷鄆州瑄至中都為亂兵所殺妻榮至汴為尼據薛史辛卯營於濟水則癸未鄆未破也新紀云丙申陷鄆實錄二月葢約奏到今從編遺錄新紀〉
　　師古為鄆州留後〈舊紀梁太祖實錄薛居正五代史師古傳皆云師古為鄆州留後編遺錄薛史梁紀皆云友裕按編遺錄三月丙子以友裕為鄆州留後師古為徐州留後葢初以師古守鄆州後以友裕代之而徙師古於徐州也〉
　　二月己未赦天下〈實錄降德音曲赦天下云德音即非赦既云曲赦即不及天下實錄誤也〉四月李繼瑭為匡國節度使〈實錄賜同州號匡國軍以防禦使李繼瑭為匡國節度使按新方鎮表乾寧二年賜同州號匡國軍王行約已嘗為匡國節度使葢行約死繼瑭但為防禦使今始復舊名耳〉
　　韓建奏貶張禕等〈實錄貶刑部尚書張禕趙崇蘇循等為衡州司馬韓建惡之誣奏貶焉禕等必不皆為刑部尚書皆貶衡州司馬實錄誤也〉
　　五月朱友恭執瞿章〈薛居正五代史梁紀五月丁丑朱友恭遣使上言大破淮冦於武昌收復黄鄂二州新紀壬午全忠陷黄州刺史瞿璋死之朱友恭傳云翟章十國紀年作瞿章吳錄云執刺史瞿章當可据〉
　　八月韓建殺通儀等十一王〈舊紀是日通覃以下十一王并其侍者皆為建兵所擁至右隄谷無長少皆殺之唐補紀曰六宅諸王准前商量請置殿後都韓建怨怒進狀爭論與諸王互説短長上乃縛韓王克良以下十人送韓建府建以棘刺圍於大㕔經宿不與相見軍吏諫遂請諸王歸宫散却殿後都新紀八月韓建殺通王滋沂王湮韶王彭王嗣韓王嗣陳王嗣覃王嗣周嗣延王戒丕嗣丹王允按舊紀韓建奏睦王濟王韶王通王彭王韓王儀王陳王八人新宗室傳初帝遣嗣延王戒丕嗣丹王允往見李克用又有覃王嗣周則是十一人新紀傳儀作沂按昭宗子禋封沂王不應更封宗室舊紀儀王恐可據〉朱朴再貶郴州司户〈實錄朴貶郴州司户按薛廷珪鳯閣書詞有朴自祕書監責除蜀王傅分司東都制云苞藏莫顧於朝綱進見不由於相府復云猶希顧問之間來撓澄清之化又貶渠州司馬制云爭臣條奏憲府極言指陳負固之謀忿嫉崇姦之計與此稍異今從實錄〉