欽定四庫全書
　　資治通鑑考異卷十九
　　宋　司馬光　撰
　　唐紀十一
　　貞元三年三月吐蕃使論頰熱〈邠志作論莽熱今從實録〉
　　四月遣渾瑊盟於清水〈實録丙寅崔澣至自鳴沙𫝊尚結賛言盟㑹之期及定界之所惟命是聽君歸奏決定當以鹽夏相還又云清水之㑹同盟者少是以和好輕慢不成今蕃相及元帥以下凡二十一人赴盟靈州節度使杜希全禀性和善外境所知請令主此盟㑹涇原節度使李觀亦請同主之辛未以澣為鴻臚卿充入吐蕃使令澣報尚結賛希全職在靈州不可出境李觀又以改官遣侍中渾瑊充盟㑹使約以五月二十四日復盟於清水按尚結賛本怨渾瑊故欲刼而執之然則求瑊主盟乃吐蕃意非由唐出也今從鄴矦家𫝊〉
　　六月李叔明之子昇〈鄴矦家𫝊及舊叔明𫝊皆作昪今從實録及舊蕭復𫝊〉八月李泌言陛下惟有一子〈按徳宗十一子誼謜非所生外猶有九子而泌云惟有一子者蓋當是時小王或未生或太子誼謜之外尚有昭靖子也〉
　　九月李泌請與回紇和親癸亥遣回紇使者合闕將軍歸許以咸安公主妻可汗〈鄴矦家𫝊九月泌請與回紇和親十月與回紇書十二月回紇遣聿支達於上表謝㤙皆請如宰相約和親按實録八月丁酉回紇遣黙啜達于來貢方物且請和親九月癸亥遣回紇使合闕將軍歸其國初合闕將其君命請昏上許以咸安公主嫁之命見於麟徳殿且令齎公主畫圗就示可汗以馬價絹五萬還之許互市而去十二月無聿支入聘之事回紇自大歴十一年以來未嘗入冦信使徃來亦無不和及求和之迹蓋徳宗心恨回紇而外迹猶覊縻不絶今回紇請昏則拒絶不許而李泌勸與為昏耳其月數之差則恐李繁記之不詳或者聿支即黙啜與合闕皆不可知也若以黙啜即為請昏之使合闕即為謝㤙之人又泌論回紇凡十五餘對須半月以上泌又云臣木夾中與書令朝臣遞云一月可到嵗内報至自丁酉至癸亥纔二十六日耳今依實録月日因許嫁咸安夲其事而言之〉
　　吐蕃䧟連雲堡〈鄴矦家𫝊曰時京西諸鎮報種麥已畢絶萬頃而皆亘野上大喜既而尚結賛來入冦諸軍閉壁𠉀夜砍營悉㨗結賛乃退歸上以十餘年來邉軍常被戎挫皆入踐京畿此來始敗又不能更深入且報種麥已畢而喜甚按實録吐蕃䧟華亭及連雲堡驅掠邠涇編户牛畜萬計悉送至彈箏峽是秋數州人無種麥者與家𫝊相反今從實録〉
　　十一月吐蕃不入㓂詔渾瑊歸河中〈鄴矦家𫝊曰十一月以張獻甫為邠寧等州節度使代韓遊瓌而以渾侍中為朔方河中絳邠寧慶副元帥先公乃令獻甫修西界堡障濠塹南接涇州於是塞内始有藩籬之固尚結賛不能輕入窺邉矣按獻甫明年七月乃為邠寧節度家𫝊誤也〉四年正月赦詔兩税等第三年一定〈實録赦云天下兩税更審定等第仍加三年一定以為常式按陸贄論兩税狀云兩税之立惟以資産為宗不以丁身為本資産少者則其税少資産多者則其税多然則當時税賦但以貧富為等第若今時坊郭十等鄉村五等戶臨時科配也又云額外官勿更注擬見任者三考勒停此蓋用李泌之策也按鄴矦家𫝊泌請罷天下額外官又云陛下許復所減官貟臣因請停額外官許其得資後停額内官貟當正官三分之一則今年計已停一半據此則似冇額内官又有額外官皆在正貟之外不則内皆應作外字之誤也〉
　　増京官俸〈實録辛巳詔以中外給用除陌錢給文武官俸料自是京官益重頗優裕焉初除陌錢𨽻度支至是令吏部别庫貯之給俸之餘以備他用按興元元年正月赦其所加墊陌錢税間架之類悉宜停罷今猶有除陌錢者蓋當時止罷所加之數或私買賣者官不收墊陌錢官給錢猶有除陌在故也〉李泌言盧𣏌姦邪〈舊李勉傳勉對徳宗已有此語而鄴矦家𫝊述泌語與勉略同未知孰是今兩存之〉
　　四月更命殿前左右射生曰神威軍〈實録作神武軍今從新志〉十月回紇請改為回鶻〈舊回紇𫝊元和四年里迦可汗遣使請改為回鶻義取回旋輕㨗如鶻崔鉉續㑹要貞元五年七月公主至衙帳回紇使李義進請改紇字為鶻與統紀同鄴矦家𫝊四年七月可汗上表請改紇字為鶻與李繁北荒君長録及新回鶻傳同按李泌明年春薨若明年七月方改家傳不應言之今從家傳君長録新書〉
　　五年二月董晉充位為人重慎〈韓愈作晉行狀曰在宰相位凡五年所奏於上前者皆二帝三王之道由秦漢以降未嘗言退歸未嘗言所言於上者於人子弟有私問者公曰宰相所職繋天下天下安危宰相之能與否可見欲知宰相之能與否如此視之其可凡所謀議於上前者不足道也故其事卒不聞愈作行狀必揚 --（『昜』上『旦』之『日』與『一』相連）美蓋惡叙其為相時事止於此則其循黙充位可知然其重慎亦可稱也今略取行狀〉
　　三月李泌好談神仙為世所輕〈國史補曰李泌相以虗誕自任常對客教家人速灑掃今夜洪崖先生來宿有人遺美酒一榼㑹有客至乃曰麻姑送酒與君同傾傾未畢門者曰某侍郎取榼泌令倒還略無愧色舊泌𫝊曰徳宗初即位尤惡巫祝怪誕之士及建中末冦戎内梗桑道茂有城奉天之説上稍以時日禁忌為意而雅聞泌長於鬼道故自外徵還以至大用時論不以為惬及在相位隨時俯仰無足可稱復引顧况等輕薄之流動為朝士戲侮頗貽譏誚泌放曠敏辯好大言自出入中禁累為權倖忌嫉恒由智免終以言論縱横上悟聖主以躋相位初泌流放江南與栁渾顧况為人外之交吟詠自適而渾先達故泌復得入官於朝況蘇州人按泌雖詭誕好談神仙然其智略實有過人者至於佐肅代復兩京不受相位而去代宗順宗之在東宫皆賴泌得安此其大節可重者也舊傳毁之太過家𫝊出於其子雖難盡信亦豈得盡不信今擇其可信者存之〉
　　六年三月回鶻忠貞可汗之弟弑忠貞而自立〈新𫝊曰可汗為少可敦葉公主所毒死可汗之弟乃自立今從實録〉
　　七年二月遣庾鋋册回鶻〈實録作康鋋今從新舊𫝊〉
　　八年四月以劉士寧為宣武節度使〈實録士寧位未定遣使通王武俊劉濟曰緒以士寧未受詔有國使皆留之舊𫝊云以士寧未受詔於國皆留之新𫝊云諸鎮不直之皆執其使然則舊𫝊是也〉
　　劉逸凖〈韓愈集作逸淮今從舊𫝊〉
　　貶竇參為郴州别駕〈栁珵上清𫝊曰貞元壬申歳春三月相國竇公居光福里第月夜閑歩於中庭有常所寵青衣上清者乃曰今欲啓事郎須到堂前方敢言之竇公亟上堂上清曰庭樹上有人恐驚郎請謹避之竇公曰陸贄久欲傾奪吾權位今有人在庭樹上吾禍將至且此事奏與不奏皆受禍必竄死於道路汝在輩流中不可多得吾身死家破汝定為宫婢聖君若顧問善為我辭焉上清泣曰誠如是死生以之竇公下階大呼曰樹上君子應是陸贄使來能全老夫性命敢不厚報樹上應聲而下乃衣縗麄者也曰家有大䘮貧甚不辦葬禮伏知相公推心濟物所以卜夜而來幸相公無怪公曰某罄所有堂封絹千匹而已方擬脩私廟今且輟贈可乎縗者拜謝竇公荅之如禮又曰便辭相公請左右齎所賜絹擲於墻外某先於街中俟之竇公依其請命僕使偵其絶蹤旦方敢歸寢翌日執金吾先奏其事竇公得次又奏之徳宗厲聲曰卿交通節將蓄養俠㓨位崇台鼎更欲何求竇公頓首曰臣起自刀筆小才官以至貴皆陛下奬㧞實不由人今不幸至此抑乃仇家所為耳陛下忽震雷霆之怒臣便合萬死中使下殿宣曰卿且歸私第伺候進止越月貶郴州别駕㑹宣武節度使劉士寧通好於郴州廉使條䟽上聞徳宗曰交通節將信而有徵流竇公於驩州沒入家資一簪不著身竟未達流所詔自盡上清果𨽻名掖庭後數年以善應對能煎茶數得在帝左右徳宗謂曰宫掖間人數不少汝了事從何得至此上清對曰妾本故宰相竇參家女奴竇某妻早亡故妾得陪灑掃及竇某家破幸得塡宫既侍龍顔如在天上徳宗曰竇某罪不止養俠㓨亦甚有𧷢汙前時納官銀器至多上清流涕而言曰竇某自御史中丞歴度支户部鹽鐵三使至宰相首尾六年月入數十萬前後非時賞賜亦不知紀極乃者郴州所送納官銀物皆是㤙賜當部録日妾在郴州親見州縣希陸贄意㫖刮去所進銀器上刻作藩鎮官銜姓名誣為𧷢物伏乞陛下驗之於是宣索竇某沒官銀器覆視其刮字處皆如上清言時貞元十二年德宗又問蓄養俠㓨事上清曰本實無悉是陸贄䧟害使人為之徳宗怒陸贄曰這獠奴我脱却伊緑衫便與紫衫着又常喚伊作陸九我任使竇參方稱意次須教我枉殺却他及至權入伊手其為軟弱甚於泥團乃下詔雪竇參時裴延齡探知陸贄㤙衰得恣行媒孽贄竟受譴不廻後上清特勑丹書度為女道士終嫁為金忠義妻世以陸贄門生名位多顯達者不敢𫝊説故此事絶無人知信如此説則參為人所刼徳宗豈得反云蓄養俠㓨況陸贄賢相安肯為此就使欲䧟參其術固多豈肯為此兒戯全不近人情今不取〉
　　九月詔西北邉貴糴以實倉儲〈實録云凡積米三十三萬斛按陸贄論守備狀云坐致邉儲數逾百萬諸鎮收糴今已向終又云更經三年可積十萬人三歳之糧矣蓋實録所言今年之數贄狀通計來春也〉
　　十月貶姜公輔為吉州别駕〈實録初公輔罷相為左庻子以憂免復除右庻子數私謁竇參參數奏公輔以他官上不許而有怒公輔之言公輔恐乃請免官為道士久之未報因開延英奏之上問其故公輔對以參言上曉之固不已大怒貶之而詔書責參推過於上公輔𫝊曰陸贄知政事以有翰林之舊數告贄求官贄密謂公輔曰子嘗見郴州竇相言為公奏擬數矣上㫖不允有怒公之言公輔恐懼上䟽乞罷官為道士久之未報後又庭奏徳宗問其故公輔不敢洩贄便以參言為對帝怒貶公輔為泉州别駕又遣中使齎詔責參贄𫝊曰姜公輔奏稱竇參嘗語臣云陛下怒臣未已徳宗怒再貶參竟殺之時議云公輔奏竇參語得之於贄云參之死贄有力焉按贄請令長官舉屬吏狀云亦由私訪所親轉為所賣其弊非逺聖鑒明知此乃解參之語也及參之死贄救解甚至由是觀之贄豈有殺參之意𫆀且贄語公輔之時安知公輔請為道士反於上前以泄言之罪歸參此乃公輔之意非贄意也當時之人見參贄有隙遂以己意猜之史官不悦贄者因歸罪於贄耳今不取〉
　　九年二月城鹽州〈邠志八年詔追張公議築鹽夏二城張公奏曰師之進取切藉驍將神策散將魏茪者朔方子弟武藝冠絶得茪足以集事上遣之張公以茪為邠寧馬軍兵馬使三月帥及諸軍赴於五原去城百里而軍茪獨以其騎徑至城下陷城而入逐吐蕃召諸軍城之更引其軍西略境上徃復走望為師耳目蕃衆拒境而不敢入官軍城二郡而歸白居易樂府城鹽州注亦云貞元壬申歳特詔城之而實録在九年二月蓋去歳詔使城之今年因命杜彦光等而言之〉
　　五月趙憬為門下侍郎由是與陸贄有隙〈舊憬𫝊曰憬與陸贄同知政事贄恃久在禁庭特承恩顧以國政為己任纔周歳轉憬為門下侍郎憬由是深銜之數以目疾請告不甚當政事因是不相恊按憬遷門下猶為宰相又益以賈躭盧邁贄豈得專政蓋憬以此心疑之耳〉十年正月崔佐時至羊苴咩城〈舊𫝊作陽苴咩城今從新𫝊〉
　　異牟尋斬吐蕃使歸唐〈舊韋臯𫝊云四年五月臯遣判官崔佐時至苴咩城按西南夷事狀四年臯㣲聞異牟尋之意始因諸蠻寓書於牟尋自是比年招諭至九年牟尋始遣使分臯書以來朝廷賜之詔書臯乃遣佐時齎詔以徃牟尋猶欲使佐時易服而入臯𫝊誤也〉
　　六月袁滋冊南詔〈舊南詔𫝊十年八月遣湊羅揀獻吐蕃印新𫝊曰異牟尋與崔佐時盟㸃蒼山敗突厥於神川明年六月冊異牟尋為南詔王按實録乃今年六月新舊𫝊皆誤也韋臯奏狀皆稱雲南王而竇滂雲南别録曰詔袁滋冊異牟尋為南詔蓋從其請南詔之名自此始也蠻語詔即王也新𫝊為南詔王亦誤〉
　　賜張昇雲名茂昭〈舊𫝊於其父孝忠卒時言改名年代記在此年九月今從實録〉十二月陸贄罷為太子賔客〈韓愈順宗實録曰徳宗在位稍久益自攬機柄親治細事失人君大體宰相益不得行其職而議者乃云由贄而然按凡為宰相者皆欲專權安肯自求失職不任宰相乃徳宗之失而歸咎於贄豈人情也又贄論朝官闕貟狀云頃之輔臣鮮克勝任過䝉容養茍備職貟致勞睿思巨細經慮此乃諫徳宗不任宰相親治細事之辭也〉
　　十一年二月冊勃海王嵩鄰為忽汗州都督〈實録云已冊大嶺嵩隣為勃海郡王今從新𫝊〉
　　七月王定逺欲殺李説墜城而死〈舊説𫝊曰定逺殺彭令茵説具以事聞徳宗以定逺有奉天扈從功恕死停任制未至定逺怒説奏聞趨府謀殺説升堂未坐抽刀刺説説走而獲免又曰定逺墜城下槎植傷而不死尋有詔削奪長流崖州今從實録〉
　　十二年三月方渠三城成〈實録先是邠寧楊朝晟奏方渠合道木波皆賊路也請城其地以備之詔問須幾何人邠志曰十三年春詔問楊公曰方渠合道木波皆賊路也城之可乎若以為可更要幾兵二月十一日起復除本官十四日制書到軍十八日發軍二十六日軍次石堂谷三月二十八日功就三城今從邠志而不取其日〉
　　八月蔣乂諫張茂昭起復尚主〈實録作蔣武按舊𫝊又本名武〉
　　十四年九月己巳左遷陽城道州刺史〈實録新舊𫝊無年月柳宗元陽公遺愛碣曰四年五月皇帝以銀印赤紱即隠所起陽公為諫議大夫後七年廷諍懇至帝猶嘉異遷為國子司業又四年九月己巳出拜道州刺史太學生魯郡季償廬江何蕃等百六十人投業奔走稽首閤下呌閽籲天願乞復舊朝廷重更其事如己巳詔今從之〉
　　十六年四月加杜佑兼濠泗觀察使〈實録十二月癸卯泗州濠州宣令淮南觀察使收管今因此終言之〉
　　九月貶鄭餘慶郴州司馬〈舊𫝊曰時歳旱人饑徳宗與宰相議將賑給禁衞十軍事未行為中書吏所洩餘慶貶郴州司馬按實録餘慶與于䪹同貶餘慶制辭云乃乖正直有渉比周棄法弄情公行黨庇䪹制辭曰性本纎狡行惟黨附奏對每乖於事實傾邪有蠧於彛章今從之〉
　　十月赦呉少誠〈實録九月壬寅宰相對於延英賈耽奏云昨韓全義五樓退軍賊不敢追趂者應望國家㤙貸恐須開其生路上是之按全義自五樓退保溵水少誠逼溵水下營全義又退保陳州非不敢追趂也又云諸軍討蔡州未嘗整陣交鋒而王師累挫潰吳少誠知王師無能為致書幣以告監軍願求昭洗上既納賈耽之議又得監軍善奏遂復其官爵按少誠以王師無能為則愈當侵軼豈肯從監軍求昭洗蓋少誠起兵以來不能無疲𡚁故求休息耳今不取〉
　　十七年正月韓全義稱足疾不任朝謁〈舊全義𫝊云令中使就第賜宴自還至辭都不謁見而去議者以隳敗灋制從古以還未如貞元之甚按實録壬戍宴全義於麟徳殿又云自還及歸不見不辭於正朝蓋非不謁也但不於正朝耳〉
　　十八年正月韋臯獻論莽熱〈舊韋臯𫝊云十月遣使獻論莽熱今從實録〉十九年六月孫榮義為中尉與楊志廉皆驕縱〈實録十七年六月以中官楊志廉充左神策護軍中尉七月丙戍以内給事楊志廉孫榮義為左右神策護軍中尉副使九月戊寅以志廉為左神䇿中尉十九年六月辛卯以榮義為右神䇿中尉二十年十月戊申以志廉為特進右監軍將軍左軍中尉其重複差互如此蓋十七年六月攝領耳七月始為副使九月及十九年六月始正為中尉二十年十月但進階加官耳舊𫝊又云先是竇文場 --（『昜』上『旦』之『日』與『一』相連）致仕十五年以後志廉榮義為左右軍中尉亦踵竇之事此蓋言其大略耳未必為中尉適在十五年也〉
　　七月張正一上書得召見〈順宗實録作張正買今從徳宗實録〉
　　正一與王仲舒劉伯芻吕洞善〈韓愈集有仲舒神道碑云諱宏中字某按實録新舊𫝊皆名仲舒字宏中愈又作燕喜亭記稱為王宏中然則宏中必字也碑文誤耳順宗實録云正買與王仲舒劉伯芻裴垍常仲孺吕洞相善數逰止今從徳宗實録〉
　　十二月韓愈貶陽山令〈韓愈河南令張署墓志曰自京兆武功尉拜監察御史為幸臣所讒與同輩韓愈李方叔三人俱為縣令南方又祭署文曰貞元十九君為御史余以無能同詔並時又曰我落陽山以尹鼯猱君飄臨武山林之牢歳弊寒兇雪虐風號與署同貶當在此年冬〉
　　二十年吐蕃賛普死〈實録及舊𫝊皆云賛普以貞元十三年四月卒長子立一歳又卒次子嗣立韓愈順宗實録張薦𫝊云二十年賛普死遣薦弔贈新𫝊云十三年賛普死其子足以煎立二十年賛普死遣工部侍郎張薦弔祠其弟嗣立疑實録舊𫝊誤以是字為一字今從順宗録及新𫝊〉
　　六月昭義兵馬使盧從史〈杜牧上李司徒書作押衙盧從史今從實録〉順宗永貞元年正月太子紫衣麻鞋〈按祕䘮則不應麻鞋發䘮則不應紫衣蓋當時倉猝偶著此服非祕䘮也以未成服故不衣縗絰耳〉
　　甲午宣遺詔〈徳宗實録癸巳宣遺詔今從順宗實録〉
　　二月李師古發兵屯曹州〈舊韓愈𫝊云撰順宗實録繁簡不當穆宗文宗嘗詔史臣添改時愈壻李漢蔣係在顯位諸公難之而韋處厚竟别撰順宗實録三卷景祐中詔編次崇文緫目順宗實録有七本皆五卷題云韓愈等撰五本略而二本詳編次者兩存之其中多異同今以詳略為别此李師古脅滑州事詳本有而略本無詳録又云使衡宻以其本示之師古不受杖衡幾死衡蓋使者之名而無姓又云遂以師至濮州伺候為變按韓愈撰韓𢎞碑云屯兵于曹今從之〉
　　三月李錡為鎮海節度使解鹽鐵轉運〈舊錡傳云徳宗於潤州置鎮海軍新書方鎮表元和二年陞浙西觀察使為鎮海軍節度使按實録八月辛酉詔曰頃年江淮租賦爰及𣙜税委任藩服使其平均太上皇君臨之初務從省便遂令使府歸在中朝然則徳宗云元和者皆誤也〉王叔文之黨欲逐竇羣韋執誼止之〈舊劉禹錫𫝊曰羣即日罷官羣𫝊曰其黨議欲貶其官韋執誼止之又曰叔文雖異其言竟不之用按順宗實録凡為叔文所排擯者無不載未嘗言羣罷官今從之〉
　　六月裴均表至〈實録略本云尋而裴垍嚴綬表繼至悉與臯同又云外有韋臯裴垍嚴綬等箋表詳本裴垍皆作裴均按裴垍時為考功貟外𭅺裴均為荆南節度使今從詳本〉
　　王叔文以母䘮去位〈實録詳本曰叔文母將死前一日叔文以五十人擔酒饌入翰林讌李忠言劉光竒俱文珍及諸學士等中飲叔文執盞云云又曰羊士諤毁叔文叔文將杖殺之而韋執誼懦不敢劉闢以韋臯迫脅叔文求三川叔文平生不識闢叔文今日名位何如而闢欲前執叔文手豈非凶人耶叔文時已令掃木塲將集衆斬之執誼又執不可每念失此兩賊令人不快又自陳判度支已來所為國家興利除害出若干錢以為功能俱文珍隨語折之叔文無以對命滿酌䨇巵對飲酒數行而罷方飲時有暫起至㕔側者聞叔文從人相謂曰母死已臰不欲棺歛方與人飲酒不知欲何所為歸之明日而其母死或𫝊母死數日乃發䘮國史補曰王叔文以度支使設饌於翰林大宴諸閹袖金以贈明日又至揚 --（『昜』上『旦』之『日』與『一』相連）言聖人適於苑中射兎上馬如飛敢有異議者腰斬其日丁母憂今從二本實録〉
　　七月程執恭為横海留後〈舊𫝊曰程懐信死懷直子執恭知留後事乃遣懷直歸滄洲十六年卒執恭代襲父位朝廷因而授之按懷信逐懷直而奪其位安肯以懷直之子知留後又徳宗實録俱無此事順宗實録略本亦無蓋舊𫝊誤也惟詳本永貞元年七月癸巳横海軍節度使程懐信卒以其子副使執恭為横海軍節度使路隋憲宗實録元和元年五月丙子以横海留後程執恭為節度使蓋順録留後字誤為使字耳〉
　　憲宗元和元年正月高崇文為前軍〈實録云為左軍按有左必有右而云李元弈為次軍則崇文必前軍也〉
　　三月崇文斬李康〈劉崇逺金華子雜編曰髙駢在淮海周寳在浙西為節度使相與有隙駢忽遣使悔叙離絶願復和好請越境㑹於金山寳謂其使者曰我非李康更要作家門功勲欺誑朝廷邪注云元和中李康鎮東川𫝊有異志駢祖崇文鎮西川乃為設鄰好康不防備來㑹於境為崇文所斬補國史曰劉闢舉兵下東蜀連帥李康弃城奔走崇文下劔閣日長子曰暉不當矢石欲戮之以勵衆師次綿州斬李康䟽康擅離征鎮不為拒敵注云當時議論云康任懷州刺史日杖殺武陟尉即崇文判官宋君平之父乗此事為之復讎按金華子言固不知李康為劉闢所圍事而云崇文誘誅之補國史又不知被擒事而云弃城走此皆得於𫝊聞不可為據今從舊𫝊〉
　　阿跌光進光顔擊楊恵琳〈舊李光進𫝊曰肅宗自靈武觀兵光進從郭子儀破賊收兩京上元初郭子儀為朔方節度用光進為都知兵馬使尋遷渭北節度使大厯四年葬母於京城南原將相致祭者凡四十四幄此乃李光弼弟光進事也而劉昫置之此𫝊下乃云元和四年范希朝救易定表光進為馬歩都虞候其踈謬如此〉
　　四月高崇文為東川節度副使〈實録於此云為東川節度使至十月除西川時則云東川節度副使知節度事蓋此時誤也〉
　　元稹上䟽論諫職〈稹自叙及新𫝊先上教本書論諫職在後今從舊𫝊〉
　　九月高崇文斬沈衍〈林㤙補國史曰衍與叚文昌闢逼令判按禮同上介亦接諸公候謁崇文目段公曰公必為將相未敢奉薦揖起沈衍令梟首摽於驛門二人誅賞之異未曉其意何如也〉二年十月高崇文願效死邊陲〈舊崇文傳曰崇文不通文字厭大府案牘諮禀之繁且以優富之地無所陳力乞居塞上以扞邊戍懇䟽累上舊武元衡𫝊曰崇文理軍有法而不知州縣之政上難其代者今從補國史參以舊𫝊〉
　　武元衡為西川節度使〈孫光憲北夢𤨏言曰李徳裕太尉未出學院盛有詞𦸼而不樂應舉吉甫相俾親表勉之掌武曰好驢馬不入行由是以品子敘官也吉甫相以武相元衡同列事多不叶毎退公詞色不懌掌武啓白曰此出之何難乃請修狄梁公廟於是武相漸求出鎮智計已聞於早成矣今從實録及舊𫝊〉
　　十一月斬李錡〈實録誅錡後數日上遣中使齎黄衣二襲命有司收其尸并男以庶人禮𦵏焉國史補曰李錡之擒也得侍婢一人隨之錡夜則裂襟自書筦𣙜之功言為張子良所賣教侍婢曰結之於帶吾若從容奏對必當為宰相揚益節度不得從容當受極刑矣我死汝必入内上必問汝當以此進之及錡伏法京城大霧三日不解或聞鬼哭憲宗又得帛書頗疑其寃内出黄衣二襲賜錡及子敕京兆收葬按李錡驕逆何寃之有今從實録〉
　　盧從史擅引兵東出乆之乃還〈蔣階李司空論事曰絳奏從史比來事跡彰露頗多意不自安務欲生事所以曲陳利害頻獻計謀冀許用兵以求姑息今請親領士馬欲徃邢洺假以就糧實為動衆去就之際情狀可知舊從史𫝊曰前年丁父憂朝㫖未議起復屬王士真卒從史竊獻誅承宗計以希上意用是起授委其成功及詔下討賊兵出逗留不進陰與承宗通謀令軍士濳懷賊號按三年九月戊戌李吉甫罷相出鎮揚 --（『昜』上『旦』之『日』與『一』相連）州四年二月丁卯鄭絪罷相三月乙酉王士真卒承宗始襲位四月壬辰從史起復若以從史山東就糧即請討承宗之時則於時吉甫絪皆已罷相何得有譖絪之事又貶從史制辭云況頃年上請就食山東及遣旋師不時恭命致動其衆覬生其心賴劉濟抗忠正之辭使邪竪絶遲𢌞之計加以徧毁鄰境密䟽事情反覆百端高下在手若是討承宗時朝廷不違其請何嘗使之旋師蓋李鄭未罷之前從史嘗毁鄰道乞加征討因擅引兵出山東朝廷命旋師託以就食邢洺不時奉詔但不知事在何年月日所欲攻討者何人劉濟有何辭而從史肯旋今因李絳論李錡家財事并言也新書云從史與承宗連和有詔歸潞誤也〉于頔子尚主遂入朝〈實録不見頔入朝月日今因尚主終言之〉
　　三年正月涇原節度使段祐〈舊𫝊作段佐新𫝊作佑今從實録〉
　　二月盧坦彈柳晟閻濟美進奉〈舊晟𫝊曰罷鎮入朝以違詔進奉為御史元稹所劾詔宥之今從實録舊濟美𫝊自福建觀察使復為浙西觀察使新𫝊曰自福建觀察使徙浙西罷浙西也方在道見詔而貢獻無所還故帝為言之今據實録云離趙州後方見赦文則是浙東新舊𫝊誤也〉六月沙陀詣靈州降〈趙鳯後唐懿祖紀年録曰懿祖諱執宜烈考諱盡忠自曾祖入覲復典兵於磧北徳宗貞元五年回紇葛禄部及白眼突厥叛回紇忠貞可汗附於吐蕃因為鄉導驅吐蕃之衆二十萬寇我北庭烈考謂忠貞可汗曰吐蕃前年屠陷靈鹽聞唐天子欲與賛普和親可汗數世有功尚主㤙若驕兒若賛普有寵於唐則可汗必無前日之寵矣忠貞曰若之何烈考曰唐將楊襲古固守北庭無路歸朝今吐蕃突厥併兵攻之儻無援助陷亡必矣北庭既沒次及於吾可汗得無慮乎忠貞懼乃命其將頡于迦斯與烈考將兵援北庭貞元六年與吐蕃戰於磧口頡于迦斯戰不利而退烈考牙於城下以援襲古吐蕃攻圍經年諸部繼沒十二月北庭之衆刼烈祖降於吐蕃由是舉族七千帳徙於甘州臣事賛普貞元十三年回紇奉誠可汗收復凉州大敗吐蕃之衆或有間烈考於賛普者云沙陀本回紇部人今聞回紇彊必為内應賛普將遷烈考之牙於河外時懿祖年已及冠白烈考曰吾家世為唐臣不幸陷虜為他効命反見猜嫌不如乗其不意復歸本朝烈考然之貞元十七年自烏徳⿰山率其部二萬東奔居三日吐蕃追兵大至自洮河轉戰至石門關委曲三千里凡數百戰烈考戰沒懿祖挾䕶靈輿收合餘衆至於靈州猶有馬三千騎勝兵一萬時范希朝為河西靈鹽節度使聞懿祖至自率師蕃界應接而歸以事奏聞徳宗遣中便賜詔慰勞賞賜數十萬因於鹽州置陰山府以懿祖為都督授特進驍衞將軍同正憲宗即位詔懿祖入覲元和元年七月帝自振武至長安授特進金吾衞將軍留宿衞時范希朝亦徵為金吾上將軍二年吐蕃誘我党項部寇犯河西天子復命希朝為靈鹽節度命懿祖將兵佐之賊平成西受降城據徳宗實録貞元十七年無沙陀歸國事范希朝𫝊徳宗時為振武節度元和二年乃為朔方靈鹽節度誘致沙陀元和元年亦無沙陀朝見紀年録恐誤今從實録舊𫝊新書〉
　　九月王鍔求加平章事白居易上言〈按舊李蕃權徳輿𫝊白居易集李絳論事集皆有諫加王鍔平章事事觀其辭意各是一時居易所論者云淮南百姓日夜無憀又曰鍔歸鎮與在朝望並不除宰相則是自淮南入朝未除河中時也權李同在中書受密旨云可兼宰相則初除河中時也李司空論事云至太原一二年間財力贍足則是除太原以後六年十一月李絳作相前也今附居易䟽於初除太原之時又舊鍔傳云在淮南四年元和二年入朝按實録鍔以貞元十九年鎮淮南居易狀云五年誅求又云昨日裴均除平章事故置此〉
　　李吉甫為淮南節度使〈舊吉甫傳曰初裴均為僕射判度支交結權幸欲求宰相先是制試直言極諫科其中有譏刺時政忤犯權倖者因此均黨揚 --（『昜』上『旦』之『日』與『一』相連）言皆執政教指冀以搖動吉甫頼諫官李約獨孤郁李正辭蕭俛密䟽陳奏帝意乃解吉甫早歳知奬羊士諤擢為監察御史又司封貟外郎吕温有詞藝吉甫亦眷接之竇羣初拜御史中丞奏請士諤為侍御史温為郎中知雜事吉甫怒其不先關白而所請又有超資者持之數日不行因而有隙羣遂伺得日者陳克明出入吉甫家密捕以聞憲宗詰之無姦狀吉甫以裴垍久在翰林憲宗親信必當大用遂密薦垍代已因自圖出鎮其年九月拜淮南節度使在揚州每有朝廷得失皆密䟽論列按牛僧孺等指陳時政之失吉甫泣訴故貶考覆官裴均等雖欲為讒若云執政自教指舉人詆時政之失豈近人情邪吉甫自以誣構鄭絪貶斥裴垍等蓋憲宗察見其情而踈薄之故出鎮淮南及子徳裕秉政掩先人之惡改定實録故有此説耳〉
　　四年三月欲降徳音李絳白居易上言〈李司空論事及居易集皆有此奏語雖小異大指不殊蓋同上奏耳〉
　　王士則與劉栖楚自歸京師〈舊𫝊栖楚為吏鎮州王承宗甚竒之今從實録〉四月李絳白居易諫受裴均銀器有㫖諭進奏院居易復以為言〈居易集奏狀曰伏見六七日來内外傳説皆云有進止令宣與諸道進奏院自今已後應有進奉並不用申報御史臺如有人勘問便録名奏來者内外相𫝊不無驚怪臣伏料此事多是虗𫝊但有此聞不敢不奏云云又曰若此果虛即望宣示内外令知聖㫖使息虛聲按禁止進奉前後制敇非一不止於昨閏三月徳音也去歳三月柳晟閻濟美違敇進奉已為盧坦所彈憲宗云濟美貶越州晟乃逢赦令釋其罪今裴均所進假使在徳音前亦赦後矣又云敕書未到前已在道路捨其過是則憲深惑於左右之言外示不受獻内實欲其來獻也然則居易所聞不為虛矣若其虛必辨明也實録及李司空論事皆以此為憲宗之美今故直之〉
　　九月甲辰裴武復命庚戍以薛昌朝為保信節度使〈李司空論事初武銜命使鎮州令諭王承宗割徳棣兩州歸朝廷武飛表上言一如朝廷意㫖遂除昌朝徳棣節度及旌節至徳州而昌朝尋已追到鎮州朝命遂不行比及武回事宜與先上表參差按實録甲辰武至自鎮州庚戌除昌朝非武未還據所上表除之也論事集誤今從實録〉
　　十月李元素等諫以吐突承璀為招討〈舊承璀𫝊曰諫官御史上䟽相屬皆言自古無中貴人為兵馬統帥者補闕獨孤郁段平仲尤激切吕元膺傳元膺與給事中穆質孟簡兵部侍郎許孟容等八人抗論不可若據承璀傳則是九人又平仲時為諫議大夫非補闕恐誤今從實録〉五年正月内侍與元稹爭驛〈實録云中使仇士良與稹爭㕔按稹及白居易𫝊皆云劉士元而實録云仇士良恐誤今止云内侍〉
　　四月白居易請罷兵〈白氏集云五月十日進據此䟽云從史雖經接戰與賊勝負略均則是未就縛也此月戊戍從史已流驩州疑五月當為四月故移於此〉
　　吐突承璀縛盧從史〈承璀𫝊曰承璀出師經年無功乃遣密人告王承宗令上䟽待罪許以罷兵為解仍奏昭義節度使盧從史素與賊通許為承宗求節鉞乃誘潞州牙將烏重𦙍謀執從史送京師今從裴垍等𫝊〉
　　六月上欲令白居易出院李絳諫〈舊居易𫝊曰吐突承璀為招討使諫官上章者十七八居易面論辭情切至既而又請罷河北用兵凡數千百言皆人之難言者上多聴納唯諫承璀事切上頗不悦謂李絳曰白居易小子是朕㧞擢而無禮於朕朕實難柰絳對曰居易所以不避死亡之誅事無巨細必言者蓋酬陛下特加㧞擢耳陛下欲開諫諍之路不宜阻居易言上曰卿言是也繇是多見聴納今從李司空論事〉
　　七月李師道等請雪王承宗〈實録云淄青幽州累有章表請赦承宗按劉濟素與成徳有怨攻之最力白居易請罷兵狀云劉濟近日情似近忠今忽罷兵慮傷其意又豈縁劉濟一人惆悵而不顧天下逺圖然則濟豈肯請赦承宗今不取〉
　　十一月命王鍔兼平章事李藩固執不可〈舊李藩𫝊曰鍔以錢數千萬賂遺權侍求兼宰相藩與權徳輿在中書有密㫖曰王鍔可兼宰相宜即擬來藩遂以筆塗兼宰相字却奏上云不可徳輿失色曰縱不可宜别作奏豈可以筆塗詔邪曰勢迫矣出今日便不可止日又暮何暇别作奏事果寢會更崔鉉曰此乃不諳故事者之妄𫝊史官之謬記耳既稱奉密㫖宜擬狀中陳論固不假以筆塗詔矣凡欲降白麻若商量於中書門下皆前一日進文書然後付翰林草麻制又稱藩曰勢迫矣出今日便不可止尤為踈濶蓋由史氏以藩有直亮之名欲委曲成其美豈所謂直筆哉舊徳輿𫝊曰初鍔來朝貴幸多譽鍔者上將加平章事李藩堅執以為不可徳輿繼奏云云乃止今從之〉
　　六年九月辰溆二州蠻反〈舊𫝊作辰錦二州今從實録〉
　　十一月十六宅諸王不出閤〈新李吉甫傳作十宅按舊紀自此至唐末皆云十六宅新𫝊誤也〉
　　十二月己丑李絳同平章事〈舊𫝊曰吐突承璀㤙寵莫二是嵗將用絳為宰相前一日出璀為淮南監軍翌日降制以絳同平章事新傳曰絳所言無不聴帝欲遂以為相而承璀寵方盛忌其進陰有毁短帝乃出承璀淮南監軍翌日拜絳同平章事今據實録出承璀至絳入相五十四日舊𫝊云翌日誤也〉
　　七年七月立遂王宥為太子更名恒〈舊澧王渾𫝊曰時吐突承璀㤙寵特異恵昭太子薨議立儲副承璀獨排羣議屬澧王欲以威權自樹賴上明斷不惑承璀𫝊曰八年欲召承璀還乃罷絳相位承璀還復為神䇿中尉恵昭太子薨承璀建議請立澧王寛為太子憲宗不納立遂王宥崔羣𫝊曰憲宗以澧王居長又多内助新𫝊亦曰恵昭太子薨承璀請立澧王不從據實録六年十一月承璀監淮南軍閏十二月恵昭太子薨明年承璀乃召還而新舊𫝊皆如此穆宗卒以此殺承璀蓋憲宗末年承璀欲廢太子立澧王耳非恵昭初薨時也〉
　　八月田懷諫年十一〈論時集作十二今從實録及舊𫝊〉
　　李吉甫請討魏博〈新吉甫𫝊曰魏博節度使田季安疾甚吉甫請任薛平為義成節度使以重兵控邢洺因圖上河北險要所在帝張於浴堂門壁毎議河北事必指吉甫曰朕日按圖信如卿料矣按憲宗竟用李絳之冊不用兵而魏博平不如新𫝊所言今不取〉